Title,Body,Url,Category
Kwigishiriza abana kuri radiyo biratangira kuri uyu wa gatandatu,"Icyo kigo kibicishije ku rubuga rwa Tweeter, cyavuze ko iyo gahunda izaca kuri Radiyo Rwanda kuri uyu wa gatandatu saa tanu z’amanywa (11:00), isomo rya mbere rikaba ari iryo kwihugura mu gukoresha neza ururimi rw’icyongereza mu mashuri abanza, indi gahunda ngo icyo kigo kikazayitangaza nyuma.
Mu nkuru www.kigalitoday.com yaherukaga gukora, ubuyobozi bw’icyo kigo bwari bwavuze ko burimo gutegura uko abana bari mu biruhuko bitari biteganyijwe babasha gukomeza kuguma mu mu murongo w’amasomo yabo, aho cyateganyaga gukoresha radiyo na televiziyo.
Icyakora hari urubuga REB yari yarashyizeho rwa http://elearning.reb.rw abanyeshuri bagombaga kunyuraho bakahasanga amasomo atandukanye ajyanye n’ibyicoro byabo, gusa icyo kigo ngo cyaje gusanga bidahagije kuko abana bose batanganya ubushozi bwabafasha kubigeraho, nk’uko Umuyobozi wa REB, Dr. Irénée Ndayambaje yabisobanuye.
Agira ati “Muri iki gihe rero kigoye turimo ni bwo iryo koranabuhanga ryakoreshwa cyane kugira ngo rifashe abana kwiga. Gusa birumvikana ko ubushobozi butangana kuri bose, hari abatabasha kubona iyo mudasobwa, smart phone cyangwa interineti.
Tugiye gukorana byihuse na za televiziyo n’amaradiyo kuko radiyo igera hafi kuri bose, dutambutse ubumenyi runaka bityo abana bose bubagereho aho bari iwabo”.
Iyo gahunda yo kwigisha abanyeshuri hifashishijwe iyakure, yongewemo imbaraga nyuma y’aho amashuri yose kuva ku y’incuke kugeza no kuri kaminuza, yaba aya Leta n’ayigenga afungiwe bitewe n’icyorezo cya Coronavirus, bigatuma abana bose bataha mu miryango yabo, aho badasohoka mu ngo kimwe n’abandi, hagamijwe kwirinda icyo cyorezo.
Umunyamakuru wa Kigali Today/KT Radio
@ MunyantoreC

",https://www.kigalitoday.com/uburezi/ibikorwa-by-uburezi/article/kwigishiriza-abana-kuri-radiyo-biratangira-kuri-uyu-wa-gatandatu,Education
Nyagatare: Kutabona ‘Capitation grant’ ku gihe byatumye abakozi bamburwa,"

Aba bakozi bavuga ko ubuyobozi bw’ishuri bwababwiye ko impamvu yo kudahembwa ari uko amafaranga yunganira ishuri atangwa na Leta azwi nka ‘capitation grant’ yari ataraboneka.
Yamfashije Potien hamwe na mugenzi we bakoraga izamu, umwe iry’amanywa undi iry’ijoro. Avuga ko baje kwamburwa amafaranga yabo bituma bahitamo no gusezera ku kazi.
Yamfashije avuga ko hashize amezi hafi atanu basezeye akazi, ariko bakaba batishyurwa amafaranga yabo y’amezi abiri basigawemo babwirwa ko amafaranga yunganira ibigo by’amashuri mu burezi bw’abana no gukora imirimo itandukanye ku bigo atangwa na Leta bita ‘Capitation Grant’ ataraboneka.
Ati “Twarambuwe duhitamo gusezera akazi, mu mezi ane twishyuzaga bahise baduhamo abiri andi abiri n’ubu twarahebye. Ibaze abantu twasezeye mu kwezi kwa cumi (Ukwakira) n’ubu ngo Capitation ntiraboneka? Rwose mutubarize turababaye”.
Umuyobozi w’ishuri rya GS Kabare riherereye mu Murenge wa Rwempasha, Akarere ka Nyagatare, Twagiramariya Florence, avuga ko kuba hari abakozi ikigo kibereyemo umwenda byatewe n’uko nta mafaranga cyari gifite kubera ko amafaranga agenerwa amashuri azwi nka ‘Capitation Grant’ yari itaraboneka.
Avuga ko yasanze konti y’ishuri nta mafaranga ariho ariko ubu akaba yaramaze kuboneka, gusa imbogamizi ikaba ari uko atari yemererwa kugira icyo yakora kuri konti y’ishuri kuko ataremererwa gusinya, kuko ari bwo agihabwa inshingano zo kuyobora ikigo.
Icyakora yizeza ko bizakemuka vuba kuko arimo gushaka ibyangombwa bimuhesha uburenganzira bwo kubikuza kuri konti y’ishuri.
Agira ati “Ikibazo ndakizi naragisanze ariko konti y’ikigo nta mafaranga yari ariho habe na make. Ubu amafaranga yaraje ahubwo sindabona uko nyabikuza kuko sindaba umusinyateri ariko nabasabye imbabazi ndacyabirimo biraza gukemuka vuba”.
Avuga ko uretse abazamu n’abakora isuku, abatekera abanyeshuri ndetse na rwiyemezamirimo ugemurira ikigo ibiribwa batarishyurwa.
Ubusanzwe amafaranga yunganira ibigo by’amashuri atangwa na Leta bita Capitation Grant ni na yo avamo ayo kuvugurura inyubako, kugaburira abanyeshuri ku ishuri, guhemba abakozi b’ishuri n’ibindi.
Umukozi ushinzwe uburezi mu Karere ka Nyagatare, avuga ko kuba abakozi b’ikigo cya GS Kabare batarahembwe byatewe n’uko uwari umuyobozi yasezeye ndetse n’ushinzwe umutungo umuyobozi mushya wagiyeyeo akaba atarakabona uburenganzira bwo bubikuza amafaranga.
Avuga ko Capitation Grant izira igihe kandi ibigo byose byamaze kuyibona.
Ubusanzwe itangwa mu byiciro bine, ukwezi ku Ukwakira, Ukuboza, Mata na Kamena.
Umunyamakuru wa Kigali Today/KT Radio
@ SEBASAZAGEmman1
",https://www.kigalitoday.com/uburezi/amashuri/article/nyagatare-kutabona-capitation-grant-ku-gihe-byatumye-abakozi-bamburwa,Education
REB yashyize amasomo y’ubuntu kuri YouTube,"Mu gushyira mu bikorwa ubu buryo, REB yafashe umwanzuro wo kujya kuri Youtube kuva tariki ya 28 Werurwe 2020, hatangira gushyirwaho amwe mu masomo ku banyeshuri bo mu byiciro by’amashuri abanza n’ayisumbuye.
Kugeza ubu, urwo rubuga rwa REB ruriho video 24, zashyizweho kuva ku Cyumweru tariki 29 Werurwe.
Umuyobozi Mukuru wa REB, Dr. Irénée Ndayambaje, yabwiye Kigali Today ko urubuga rwa Youtube rwashyizweho nk’uburyo bwo gufasha abanyeshuri n’abarimu gukomeza amasomo muri ibi bihe byo kurwanya COVID-19.
Yagize ati “Amashusho yafashwe mbere mu mashuri atandukanye mu bihe by’amasomo, ku buryo ashobora gufasha abana gusubiramo bareba ku mashusho bakabasha kumva isomo batari barumvise neza. Abarimu na bo bashobora kuyigiraho, bakiga uko abandi bategura isomo”.
Kugeza ubu, urwo rubuga rwashyizweho amasomo yiganjemo y’ay’ubumenyi (science), imibare (mathematics), ubugenge (Physics), ibinyabuzima (biology) n’ubuvanganzo bw’icyongereza (English literature).
REB ivuga ko hazongerwaho andi masomo, muri ibi bihe hakomeje gahunda yo kuguma mu ngo, hirindwa ikwirakwira rya COVID-19.
Dr. Ndayambaje ati “Turasaba ababyeyi kwiyandikisha ku rubuga rwa REB (subscribe), bagasangizanya ayo mashusho y’ingenzi yafasha abana babo kwiga bitabasabye gukoresha interineti (megabytes). Turashaka ko abanyehsuri benshi bareba ayo mashusho, kugira ngo bitegure”.
Kugira ngo ugere kuri urwo rubuga rwa Youtube rwa REB rw’ubuntu, unyura kuri https://www.youtube.com/channel/UCCSm2s9wZC8B611SIslsUWg/videos
Interineti y’ubuntu ikoreshwa mu kureba aya mashusho akubiyemo amasomo, yatanzwe n’ibigo by’itumanaho bya Airtel Rwanda na MTN Rwanda.
REB ivuga ko ku banyeshuri n’imiryango itabasha kubona ibikoresho bikoresha interineti nka mudasobwa, tablets cyangwa telefoni zikoranye ikoranabuhanga rigezweho (smartphones), hari gahunda nshya yo kureba iyo miryango.
Dr. Ndayambaje ati “Uyu ni umushinga w’itangiriro, ariko dufite undi mushinga turi gutegura, kugira ngo twizere ko n’abo banyeshuri tubageraho. Biracyari mu igeragezwa, tuzareba uko bikora hanyuma tubone gufata umwanzuro ku bikurikira”.
Ubu buryo bwa Youtube buje bwiyongera kuri gahunda yari yatangijwe yo kwiga hakoreshejwe murandasi, http://elearning.reb.rw, yashyizweho mu cyumweru gishize, mu rwego rwo gufasha abanyeshuri gukomeza kwigira mu rugo.
Abanyamakuru ba Kigali Today
@ kigalitoday

",https://www.kigalitoday.com/uburezi/ibikorwa-by-uburezi/article/reb-yashyize-amasomo-y-ubuntu-kuri-youtube,Education
Radiyo na televiziyo bigiye kwifashishwa mu kwigishiriza abana iwabo,"Ibyo biravugwa mu gihe hari urubuga REB yashyizeho rwa http://elearning.reb.rw ruriho amasomo n’ubundi bumenyi butandukanye byafasha abanyeshuri n’abarezi muri iki gihe bari mu biruhuko bitari biteganyijwe, gusa hakaba hari abatabasha kugera kuri urwo rubuga bitewe n’impamvu zinyuranye.
Bamwe mu babyeyi bavuga ko iby’urwo rubuga batarabimenya bityo babe bafasha abana babo ndetse hakaba n’abazitirwa n’imbogamizi z’uko nta bikoresho by’ikoranabuhanga bafite byabafasha nk’uko Ngabo Cassien wo mu karere ka Burera abivuga.
Agira ati “Jyewe iby’urwo rubuga ni mwe mbyumvanye kandi mfite abana biga ariko ntacyo rurimo kubafasha. Ndumva ibyo ari iby’abanyamujyi bishoboye babasha kubona mudasobwa cyangwa telefone zigezweho, hano mu cyaro rero biragoye kuko n’ufite iyo telefone ajya ku kagari cyangwa ku murenge gushaka Internet”.
Nyirabahire wo mu karere ka Nyarugenge mu Mujyi wa Kigali na we avuga ko urwo rubuga ataruzi, gusa ngo yumva rufite akamaro ari yo mpamvu rwamenyekanishwa.
Ati “Urwo rubuga sinduzi, bibaye byiza barumenyekanisha tukarukoresha bityo tugafasha abana bacu. Nkanjye hari urubuga rwa Whatsapp ndiho duhuriraho n’abarimu, ni rwo batwohererezaho imyitozo y’abana, bikadusaba gufotoza kugira ngo babashe gukora ariko muri iyi minsi biragoye”.
REB ivuga ko urwo rubuga rusanzwe ruriho, gusa ngo muri iyi minsi icyorezo cya Covid-19 cyatumye abanyeshuri bataha imburagihe, ni bwo yifuza ko rumenyekana kurushaho kugira ngo rufashe abana.
Uyu murezi wo mu karere ka Nyaruguru we utifuje ko amazina ye atangazwa, avuga ko urwo rubuga aruzi nubwo bidahagije ariko ko ababyeyi cyangwa abana bataramenya ibyarwo kandi byari bikenewe ko barumenya.
Ati “Jyewe ndaruzi ariko bidahagije kuko numva ruvugwa mu bitangazamukuru ariko uburyo bwo kurukoresha sindabumenya, cyane ko n’ubuyobozi bw’ikigo ntacyo burarutubwiraho. Urumva rero ko umwana cyangwa umubyeyi wa hano mu cyaro atapfa kurumenya kuko sindumva umwana unambaza ibyarwo”.
Yongeraho ko kuri we yumva no mu gihe abana bazaba basubiye ku ishuri, babanza guhabwa iminsi yo gusubira mu masomo mbere yo kubaha ibizamini batashye badakoze.
Umuyobozi mukuru w’Ikigo cy’igihugu cyita ku burezi REB, Dr Irénée Ndayambaje, avuga ko urwo rubuga rwo kwigisha hifashishijwe iyakure rusanzweho kandi ko rwakoreshwaga.
Ati “Urwo rubuga rwari rusanzweho nk’uburyo bumwe bwo gushimangira ikoranabuhanga mu burezi kuko politiki yaryo kuva yashyirwaho muri 2016, byabaye ngombwa ko REB ishyiraho uburyo bw’ikoranabuhanga bwunganira ubusanzwe mu mashuri. Bivuze ko ari ukwigisha ikoranabuhanga twifashishije ikoranabuhanga”.
Ati “Muri iki gihe rero kigoye turimo ni bwo iryo koranabuhanga ryakoreshwa cyane kugira ngo rifashe abana kwiga. Gusa birumvikana ko ubushobozi butangana kuri bose, hari abatabasha kubona iyo mudasobwa, smart phone cyangwa Internet. Tugiye gukorana byihuse na za televiziyo n’amaradiyo kuko radiyo igera hafi kuri bose, dutambutse ubmenyi runaka bityo abana bose bubagereho bari iwabo”.
Akomeza avuga ko bakora ibishoboka byose kugira ngo uburyo bwo kwigisha hifashishijwe iyakure (eLearnig) busakare bityo bufashe abana kuguma ku murongo w’amasomo aho kwicara ngo bategereze kongera kwiga basubiye ku ishuri.
Dr Ndayambaje kandi amara impungenge abana n’ababyeyi ko mu gihe amashuri azongera gufungurwa, abanyeshuri bazabanza gusubirirwamo amasomo mu ncamake banasuzumwa kugira ngo abarezi babone uko abana bahagaze bityo babone gukora ibizamini by’igihembwe cya kabiri.
Kugeza ubu ngo hari abarimu 129 biteguye guhugura abandi 1,500 bari kuri urwo rubuga, bukaba ari n’uburyo bwo gushishikariza n’abandi ngo kurwitabira kuko rubungura ubumenyi butuma bafasha abana uko bikwiye.
Minisiteri y’Uburezi ivuga ko urubuga rwa elearning.reb.rw ruriho amasomo y’amashuri y’icuke, ayabanza ndetse n’ayisumbuye, urubuga elearning.rp.ac.rw ruriho amasomo yagenewe abanyeshuri biga imyuga ku nzego zose na ho urubuga elearning.ur.ac.rw ruriho amasomo y’abanyeshuri ba kaminuza y’u Rwanda ariko n’abo muri kaminuza zigenga babishaka barukoresha.
Umunyamakuru wa Kigali Today/KT Radio
@ MunyantoreC

",https://www.kigalitoday.com/uburezi/amashuri/article/radiyo-na-televiziyo-bigiye-kwifashishwa-mu-kwigishiriza-abana-iwabo,Education
Coronavirus yazamuye ubushake bwo kwigisha hifashishijwe iyakure,"Ubwo mu Rwanda byemezwaga ko umuntu wa mbere yanduye icyo cyorezo ku ya 14 Werurwe uyu mwaka, Minisiteri y’Uburezi (MINEDUC) yategetse ko ibigo by’amashuri byose na za kaminuza byaba ibya Leta n’ibyigenga bifunga, abana bagataha iwabo mu rwego rwo kubarinda Coronavirus.
Ibyo byatumye REB ihagarika indi mirimo yakoraga, yibanda ku gutunganya uburyo bwo gukomeza kwegereza amasomo abanyeshuri aho bari mu miryango yabo hifashishijwe iyakure, abana bakaba banyura ku rubuga rwa http://elearning.reb.rw mu gihe babyifuje.
Ubwo buryo bw’ikoranabuhanga, bukubiyemo amasomo yafasha abana bo mu mashuri abanza, ayisumbuye, inderabarezi (TTC), amasuzumabumenyi, imfashanyigisho z’abarimu ku buryo bw’imyigishirize bw’Ishami ry’Umuryango w’Abibumbye ryita ku burezi (UNESCO), ikoranabuhanga, imiyoborere y’amashuri n’uburyo bwo kuvugana n’ababyeyi.
Muri iki gihe kigoye, REB igira inama abanyeshuri b’amashuri abanza, ayisumbuye n’ay’imyuga, gukoresha iyakure kugira ngo bakomeze kwiyibutsa amasomo yabo, bikabasaba kubona interineti ndetse n’ibikoresho nka mudasobwa, ‘tablet’ cyangwa telefone igezweho (Smart phone).
Umunyeshuri iyo amaze kwinjira muri urwo rubuga, ahita abona amasomo atandukanye kandi akurikiranye mu byiciro, uhereye mu mwaka wa mbere w’amashuri abanza kugera mu wa gatandatu w’ayisumbuye.
Nk’uko bitangazwa na Christine Niyizamwiyitira, ukuriye ishami ry’ikoranabuhanga muri REB, avuga ko hari ibyo bateguye byafasha abana kongera ubumenyi bashobora no kubaza.
Ati “Hari amasomo arindwi abarimu bateguye na yo ari ku rubuga ku buryo umunyeshuri akurikira ndetse akaba yanabaza agasubizwa. Ayo ni imibare, ubugenge, ibinyabuzima, ikoranabuhanga, ubutabire, ‘humanities’ n’Icyongereza”.
REB ivuga ko muri iki gihe Coronavirus ituma abantu batagenda, umubare w’abana basura urwo rubuga wiyongereye, uva ku 5,000 ugera ku bihumbi 15,000 ku munsi, ikongeraho ko bakoreshaga imashini ifasha izindi imwe (Server), ariko ko bagiye kwimukira ku yindi nini kurushaho ishobora kwakirira rimwe miliyoni y’abajya ku rubuga.
Kugira ngo urwo rubuga rukomeze gukora neza, REB ivuga ko irimo gushaka abarimu bazajya bahora biteguye kuganira n’abanyeshuri kandi ko umubare wabo uzakomeza kuzamuka.
Kugeza ubu hari abarimu 129 biteguye guhugura abandi 1,500 bari kuri urwo rubuga, bukaba ari n’uburyo bwo gushishikariza n’abandi ngo babyitabire nk’uko Niyizamwiyitira abivuga.
Umubyeyi witwa Kambanda ukurikirana iby’urwo rubuga, avuga ko rwagombye no kugira uburyo bw’isuzuma bw’ibyo rwigisha.
Ati “Iyo system yagombye kongererwa ubushobozi ku buryo abanyeshuri babazwa ku byo bigiye ku Iyakure. Ibyo byatuma abanyeshuri ubwabo bamenya niba ibyo biga babimenya cyangwa batarabimenya neza”.
Mu Rwanda hari miliyoni 2.5 z’abanyeshuri bari mu mashuri abanza n’abagera ku bihumbi 600 mu yisumbuye, ariko ngo abari kuri urwo rubuga ni bake.
Abatarimo gukoresha urwo rubuga rwo kwigiraho wenda ni ukutamenya amakuru cyangwa badakunda kwiga mu kiruhuko, mu gihe abandi baba bafite ubundi buryo bubafasha, nk’uko uyu mubyeyi wo muri Rubavu, Sebuharara Syldio abisobanura.
Ati “Benshi hano dukoresha urubuga rwa Whatsapp ruhurirwaho n’ababyeyi n’abarimu, tukaganiriraho ibirebana n’ishuri n’uburyo abana bakomeza kwiga”.
Yongeraho ko babona imikoro buri munsi kuri urwo rubuga, bakajya kuyifotoza noneho bagafatanya n’abana gukora imyitozo irimo mu rwego rwo kubategura kugira ngo nibasubira ku ishuri bazakore neza ibizamini.
Umunyamakuru wa Kigali Today/KT Radio
@ MunyantoreC

",https://www.kigalitoday.com/uburezi/ibikorwa-by-uburezi/article/coronavirus-yazamuye-ubushake-bwo-kwigisha-hifashishijwe-iyakure,Education
Amajyepfo: Abanyeshuri baraye basubijwe mu miryango usibye abanyamahanga - Gov. Gasana,"Guverineri Gasana yabwiye Kigali Today ko abanyeshuri ba nyuma batashye ari abo mu karere ka Ruhango, kandi ko yakomeje gukurikirana iki gikorwa ahamya ko cyarangiye neza ku gicamunsi cyo kuri uyu wa 17 Werurwe 2020.
Guverineri Gasana avuga ko ku bufatanye n’inzego zishinzwe uburezi n’abayobozi batandukanye, na Kompanyi zitwara abantu, nibura abana basaga ibihumbi 60 baraye batashye bava mu Ntara y’Amajyepfo berekeza iwabo, ariko ko abakiva mu zindi Ntara baza mu Majyepfo hagikomeje igikorwa cyo kubakira.
Agira ati, “Nahamya ko abigaga mu Majyepfo bose barangije kugenda ku gicamunsi, ubu tukaba turi kwakira abakiza bava mu zindi Ntara. Igikorwa cyarangiye neza usibye abanyamahanga tugicumbikiye tureba uko bataha, cyangwa bahaguma hagitegerejwe uko izindi gahunda z’amasomo zizakorwa”
Ku bijyanye n’abanyeshuri bataha mu gihugu cy’u Burundi bivugwa ko bari banze kwakirwa iwabo, Guverineri Gasana avuga ko cyakemutse kandi ko na byo yabikurikiranye.
Agira ati, “Bageze aho barakirwa niriwe ku mupaka w’u Rwanda n’u Burundi babakiriye usibye ko babajyanaga ahandi hantu ngo bajye kubapima ni ko twabyumvaga, abo bangiraga kwambuka ni Abanyarwanda n’Abanyakenya naho Abarundi n’Abagande bo bakirwaga nta kibazo”.
Guverineri w’Intara y’Amajyepfo asaba ababyeyi kwakira abana bakabahumuriza kandi bagakomeza kwita ku myitwarire yabo kugira ngo barusheho guhashya icyorezo cya Coronavirus, akabasaba ko bakomeza gucungira abana hafi mu gihe hagitegerejwe ingamba zo kuzongera gusubira ku mashuri.
Guverineri Gasana anaboneraho gusaba abaturage bose bo mu Ntara y’Amajyepfo kudakuka umutima, bakirinda ibihuha, ahubwo bagakomeza gukaza ingamba z’isuku kugira ngo bakumire icyorezo cya Coronavirus, kandi ko ubuyobozi buri hafi ngo bufashe uwo ari we wese wagira ikibazo.
Umunyamakuru wa Kigali Today/KT Radio
@ murieph

",https://www.kigalitoday.com/uburezi/amashuri/article/amajyepfo-abanyeshuri-baraye-basubijwe-mu-miryango-usibye-abanyamahanga-gov-gasana,Education
Abanyeshuri baraye badatashye barakomeza gutaha kuri uyu wa Kabiri- Mayor Kayitare,"Umuyobozi w’Akarere ka Muhanga Kayitare Jecqueline, avuga ko abenshi muri abo banyeshuri ari abo mu bigo bya TVET Padiri VJEKO (Viyeko), na ES Elena Guerra biri mu Murenge Cyeza, ndetse na ACODES Mushishiro kiri mu Murenge wa Mushishiro.
Mu gitondo cyo kuwa mbere tariki ya 16 Werurwe 2020, imodoka zitwaye abanyeshuri zibacyura iwabo zari zakomeje akazi ko gutwara abanyeshuri bataha iwabo mu rwego rwo kwirinda icyorezo cya Coronavirus.
Nyamara byageze ku mugoroba, hari ibigo bitarasohora abanyeshuri ngo batahe kuko hagikenewe imodoka zo kubacyura, icyakora ubuyobozi bukagaragaza ko habanje gucyurwa abari kure y’imihanda igendeka neza mu misozi ya Ndiza, hanyuma abandi bagakurikiraho.
Umuyobozi w’Akarere ka Muhanga Kayitare Jecqueline yabwiye Kigali Today ku murongo wa terefone mu masaha y’umugoroba ari muri gare ya Muhanga, aho yariho yakira abanyeshuri baturutse mu zindi ntara bageze i Muhanga bwije, ko hakomeje igikorwa cyo gucyura no kwakira abanyeshuri.
Yagize ati “Twatanguranywe n’ikirere kugira ngo duhere kure abanyeshuri bari muri Ndiza ahari ibigo bya kure baze, imvura iguye bahera yo. Ni umwanzuro twafashe ku mugoroba nyuma yo kubona ko aba hano mu mujyi batashye kandi hari abakiri kure, ejo tuzongera koherezayo imodoka ku buryo bose barara batashye”.
Uyu muyoboyzi avuvuga ko no mu mashuri yo muri Ndiza abanyeshuri bose batarataha, ariko hasigayeyo bake kandi ko hakomeza koherezwa imodoka zo kubacyura, icyakora ngo hanabaye ikibazo cyo kuba abana bava mu zindi ntara baza mu Karere ka Muhanga bahageze bwije, ku buryo mu masa saha ya saa moya z’umugoroba bari bacyururuka imodoka.
Kayitare avuga ko hafashwe umwanzuro wo kubacumbikira kugira ngo bucye bataha, gusa ngo hateguwe uburyo bwose butuma abana bataha ntawe ubangamiwe.
Ati “Dukeneye nibura imodoka icyenda buri imwe itwara abantu 29, kugira ngo bashobore gutaha, twakoze uko dushoboye abana baraye twabatekeye turanabacumbikira twirinda ko bataha nijoro.
Hari abana bashakaga gutaha nijoro kuko bahageze bwije dushyiraho imbaraga turabacumbikira kugira ngo batagirira ibibazo mu nzira, hari ababyeyi bakomeje kuduhamagara ariko turabizeza ko abana babo bameze neza, haramutse hari uwaducitse byashoboka kuko ngo hari abiyambuye imyenda y’ishuri muri gare bakambara indi, ariko twagerageje kubikumira ubu baraye neza ejo barataha”.
Kayitare avuga ko hari abayobozi b’ibigo by’amashuri bagiye barekura abana bagataha imodoka zitarabageraho, kandi ko iyo myitwarire itari myiza kuko abanyeshuri bose bagomba gutaha bikurikije amabwiriza ya Minisiteri y’Uburezi, aboneraho kubwira ababyeyi ko abana babo babageraho mu mutekakano kandi ko birinda kubakura umutima kuko ubuyobozi buri gukora ibishoboka ngo abana bose bagere iwabo amahoro.
Akarere ka Muhanga gafite ibigo by’amashuri yisumbuye 29 bicumbikira abanyeshuri. Raporo yo kugeza saa moya n’iminota 24 z’umugoroba wo kuri uyu wa mbere tariki 16 werurwe 2020, igaragaza ko abanyeshuri 11,575 kuri 14,228 bangana na 81% bari bamaze gutaha.
Abanyeshuri bari bataragenda bari 2,653 bari bakeneye nibura imodoka 91 buri imwe itwara abantu 29 ngo zibashe kubatwara.
Amashuri icyenda kuri 27 ni yo yamaze kohereza abanyeshuri bose, naho atatu akaba ari yo atarageramo imodoka, ubuyobozi bukizeza ko abana bakomeza gutaha no kuri uyu wa 17 Werurwe 2020.
Umunyamakuru wa Kigali Today/KT Radio
@ murieph

",https://www.kigalitoday.com/uburezi/ibikorwa-by-uburezi/article/abanyeshuri-baraye-badatashye-barakomeza-gutaha-kuri-uyu-wa-kabiri-mayor-kayitare,Education
Bagaye abarimu bakosora nabi ibizamini bitegurwa na Carrefour,"Ibi babivugira ko muri 2019 hari ibigo bibiri ku 131 byagaragayeho guha abana amanota menshi, hanyuma bakora ibizamini bya Leta bakagira amanota makeya cyane adafite aho ahuriye n’aya Carrefour.
Ibizamini bya Carrefour bihabwa abanyeshuri bo mu myaka ya gatatu n’iya gatandatu, bibategura ku kuzakora ibizamini bya Leta.
Carrefour ni umuryango uhuriyemo ibigo by’amashuri yisumbuye byo mu Turere twa Huye, Gisagara na Nyanza. Kuri ubu harimo n’ikigo kimwe cyo muri Karongi , ikigo kimwe cyo muri Kamonyi n’ikindi kimwe cyo muri Rwamagana, ndetse n’ibigo bine byo mu Karere ka Nyaruguru. Icyakora n’ibigo bisigaye byo muri Nyaruguru ubu biri gushaka kuwujyamo.
Ubusanzwe amanota abana bagira mu bizamini bya Carrefour ntaho aba ataniye cyane n’ayo babona mu bizamini bya Leta, kuko bitegurwa n’abarimu babimazemo igihe, basanzwe banakosora ibizamini bya Leta, kandi bakabitegura ku buryo ntaho biba bitaniye cyane n’ibya Leta.
Mu bigo abana bagize amanota menshi mu buryo butakekwaga, hari aho ubuyobozi bwa Carrefour bwagiye kureba impapuro bakoreyeho busanga mwarimu atarakosoye, n’amanota yatanze ari ayo yahimbye.
Emmanuel Rutabana, Umuyobozi wungirije wa Carrefour, agira ati “Kugira umwanya mwiza mu bizamini bya Carrefour hanyuma ukazaza inyuma mu bizamini bya Leta nta cyo bimaze. Ibyo ntaho bitandukaniye no kwikirigita ugaseka”.
Damascène Twizeyimana, Umuyobozi w’ishuri ryisumbuye rya Simbi mu Karere ka Huye, avuga ko abarimu batakosoye neza babagaye kuko ubundi amabwiriza ari uko umunyeshuri ahabwa amanota yakoreye nta guca ku ruhande.
Impamvu ni uko ikiba kigamijwe ari ukugira ngo harebwe uko abana bahagaze, hanyuma na mwarimu arebe aho kongera imbaraga kugira ngo bazabashe gutsinda neza ibizamini bya Leta.
Agira ati “Abo barimu mu buryo bwa Carrefour tugerageza kubagira inama, ariko kandi binabaye ngombwa bashobora kugezwa mu nzego z’ubuyobozi kugira ngo bahanwe. Icyo tuzi ni uko Carrefour itugirira akamaro mu kuzamura ireme ry’uburezi”.
Nubwo mu mwaka wa 2019 mu Rwanda hose hatangijwe ibizamini by’uturere n’ibya REB mu myaka yose y’amashuri, aho Carrefour ikorera ho abiga mu mwaka wa gatatu no mu wa gatandatu bakoze ibya Carrefour nk’uko bisanzwe.
Umuryango wa carefour watangiye mu mwaka wa 2003, ugamije kuzamura ireme ry’uburezi. Uretse ibizamini bitegura abanyeshuri bo mu wa gatatu no mu wa gatandatu kuzakora ibizamini bya Leta, abayobozi b’ibigo by’amashuri bunguraniramo inama ku byatuma barushaho gutanga uburezi bufite ireme.
Kugira ngo umuryango Carrefour ubashe gukora neza, buri kigo cy’ishuri gitanga umusanzu w’ibihumbi 15 ku mwaka, kandi buri munyeshuri uzakora ikizamini agatanga amafaranga 1200 yifashishwa mu gucapisha ibizamini.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/bagaye-abarimu-bakosora-nabi-ibizamini-bitegurwa-na-carrefour,Education
Abanyeshuri biga mu yisumbuye batangiye gusubira mu miryango yabo (Amafoto+Video),"

Minisiteri y’Uburezi yasohoye itangazo rimenyesha abayobozi b’ibigo by’amashuri, abarezi, ababyeyi n’abandi bafatanyabikorwa bireba, ko abanyeshuri biga mu bigo bibacumbikiye bazataha mu buryo bukurikira:
	Ku cyumweru tariki 15 Werurwe 2020: Harataha abanyeshuri bose biga mu Ntara y’Amajyepfo n’Umujyi wa Kigali.
	Ku wa mbere tariki 16 Werurwe 2020: Hazataha abanyeshuri bo mu Ntara y’Amajyaruguru, n’Intara y’Iburasirazuba, n’Intara y’Iburengerazuba.
Minisiteri y’Uburezi yamenyesheje ko izishyura ikiguzi cy’urugendo cyo gucyura abanyeshuri.


Abashinzwe uburezi mu mirenge no mu turere, inzego zishinzwe umutekano, n’abayobozi b’ibigo bitwara abagenzi, basabwe gukurikirana no gufasha iyubahirizwa ry’iyi gahunda, ndetse no kwitwararika isuku nk’uko bikubiye mu ngamba zatangajwe na Minisiteri y’Ubuzima mu rwego rwo kwirinda iki cyorezo.
Abanyeshuri bakomeza mu ntara n’uturere hirya no hino banyuze mu Mujyi wa Kigali ngo bazafashwa kubona imodoka zibageza mu turere twabo.


Itangazo rya Minisiteri y’Uburezi ryashyizweho umukono na Minisitiri w’Uburezi, Dr. Valentine Uwamariya, risaba abayobozi b’ibigo by’amashuri guhumuriza abanyeshuri. 
Kuri iryo tangazo hashyizweho na nimero za telefoni uwakenera ibindi bisobanuro yahamagara ari zo: 0788609810, 0788476378, 0788762899.
Leta y’u Rwanda yasabye Abanyarwanda n’abandi bari mu Rwanda muri rusange gutuza no kwirinda guhangayika, kuko ibirimo gukorwa ari uburyo Leta y’u Rwanda irimo gukoresha kugira ngo irinde abaturage kwandura.




















Minisitiri w’Uburezi Dr. Uwamariya Valentine yagaragaye aho abanyeshuri bari bateraniye akurikirana uburyo igikorwa cyo gutaha iwabo mu ngo kirimo kugenda. Yanatunguye abantu ubwo yatizaga bamwe mu banyeshuri telefoni ye bwite kugira ngo babashe kuvugana n’ababyeyi babo.





Naho kuba abanyeshuri batashye mbere y’igihe, bakaba bahagaritse amasomo mu gihe cy’ibyumweru bibiri, Minisitiri Uwamariya yavuze ko bitazahungabanya ingengabihe y’amasomo muri rusange kuko n’ubundi abanyeshuri bari barangije amasomo, bitegura gutangira ibizamini, nyuma bakazajya mu kiruhuko cy’ibyumweru bibiri.
Ati “Ibizamini byagombaga gutangira ku wa mbere, bishatse kuvuga ko dufashe ikiruhuko mbere y’ibizamini, ikiruhuko kije mbere y’ibizamini mu rwego rwo kwirinda, kuko n’ubundi ibyo byumweru byari byarabazwe mu ngengabihe y’amasomo.”
""Kuba abanyeshuri bahagaritse amasomo igihe cy'ibyumweru bibiri, ntibizahungabanya ingengabihe y'amasomo"" - Minister @Dr_Uwamariya wa @Rwanda_Edu. #RwOT #COVIDー19 pic.twitter.com/nXoh1WVtiA
— Richard Kwizera (@Muzungu4) March 15, 2020
Reba mu mashusho (Video) uko byari byifashe ubwo abanyeshuri barimo basubira iwabo
Amafoto & Video: Richard Kwizera
Umunyamakuru wa Kigali Today/KT Radio
@ h_malachie

",https://www.kigalitoday.com/uburezi/amashuri/Abanyeshuri-biga-mu-yisumbuye-batangiye-gusubira-mu-miryango-yabo-Amafoto-Video,Education
Coronavirus: Amashuri arasabwa kwirinda guhuriza abanyeshuri bose hamwe,"

Abanyamakuru ba Kigali Today
@ kigalitoday

",https://www.kigalitoday.com/uburezi/amashuri/article/coronavirus-amashuri-arasabwa-kwirinda-guhuriza-abanyeshuri-bose-hamwe,Education
Gutoza umwana gutegura no gucunga imishinga byamutegurira guhangana n’ubuzima,"Uyu muryango usanzwe wigisha abanyeshuri biga mu mashuri abanza, ayisumbuye ndetse n’ayimyuga gutegura no gucunga imishinga ibyara inyungu.
Mu muhango wo kwishimira ibyagezweho mu mwaka wa 2019 mu mushinga wa ‘School Enterprise Challenge’, guhemba amashuri, abanyeshuri, abarimu ndetse n’abayobozi b’amashuri babaye indashyikirwa, wabaye mu mpera z’icyumweru cyo kuwa 07 Werurwe 2020, Sharon Munyazikwiye, Umuyobozi wa Teach A Man To Fish ishami ry’u Rwanda, yashimiye abateguye imishinga ndetse n’uburyo bayicunga.
Munyazikwiye avuga ko gutangira gutoza abana bakiri bato gutegura imishinga ibyara inyungu atari ukubashora mu bucuruzi bakiri bato.
Uyu muyobozi avuga ko ubwo bumenyi ari na bwo abantu bakuru bari mu kazi gatandukanye, baba abikorera imishinga ibyara inyungu ndetse n’abakorera abandi, bakoresha umunsi ku munsi, ku buryo umwana ubuhawe akiri muto, aba yiteguye kuzahangana n’ikibazo yahura na cyo uko cyaba kimeze kose.
Agira ati “Ibyo ni byo umukozi ubundi akenera mu kazi. Iyo ubyitegereje neza, ni byo natwe abari mu kazi dukoresha. Umwana ategurirwa aho akiri mutoya, agakura ameze nk’uri gutegurirwa kugira ubumenyi n’ubushobozi, guhangana n’ibibazo byo ku isoko ry’umurimo n’ iby’ubuzima”.
Akomeza agira ati “Iyo bigenze neza ya bizinesi ikabyara umusaruro, ubundi aba yakagombye kurangiza ashobora gukora ibintu nk’ibyo natwe dukora abari mu kazi”.
Ishuri ryisumbuye rya Butare (ES Butare), riherereye mu Karere ka Huye, ni ryo ryahawe igihembo mpuzamahanga, gihwanye n’amadolari ya Amerika 1000, ni ukuvuga hafi miliyoni y’amafaranga y’u Rwanda, kubera isabune y’amazi abanyeshuri biga muri iri shuri bakora muri uwo mushinga wa School Enterprise Challenge.
Dieudoné Hagenimana, umwarimu ufasha abanyeshuri bakorana n’umushinga mu ishuri ryisumbuye rya Butare, avuga ko umushinga wabo wabashije gutsinda ku rwego rw’igihugu, nyuma ukajya guhangana ku rwego mpuzamahanga na ho ugatsinda.
Uyu mwarimu agira ati “No mu ishuri habamo isomo ryo kwihangira imirimo, bikaba rero bifasha umwana kurangiza amashuri afite ubumenyi rusange, ariko afite n’ubumenyi ngiro”.
Umuyobozi w’ishami ry’uburezi mu Karere ka Kicukiro, Jean Claude Munyantore, avuga ko uburezi bw’u Rwanda ari bwo bufite uruhare mu iterambere ryarwo.
Avuga ko ibikorwa byo gufasha amashuri gushyira mu bikorwa isomo ryo kwihangira imirimo (entrepreneurship) bikorwa na Teach A Man To Fish, bituma abanyeshuri barangiza bafite ubumenyi bwabafasha gushyira mu bikorwa ibyo bize.


Ati “Integanyanyigisho nshyashya, ni integanyanyigisho ishingiye ku bushobozi. Bityo rero Teach A Man To Fish ifasha amashuri gushyira mu bikorwa cyane cyane isomo ryo kwihangira imirimo. Nyuma y’uko umuntu yize, agomba gukoresha bwa bumenyi akagira icyo akora”.
Amashuri, abanyeshuri, abarimu ndetse n’abayobozi b’amashuri bitwaye neza mu mwaka wa 2019, bahawe ibihembo binyuranye, birimo amafaranga, ibikoresho nka kamera (camera), ndetse hakaba n’abahawe ibyemezo by’ishimwe (certificates).
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/ibikorwa-by-uburezi/article/gutoza-umwana-gutegura-no-gucunga-imishinga-byamutegurira-guhangana-n-ubuzima,Education
INES-Ruhengeri: Umurundi yahize abandi mu gutsinda,"Barekayo usoje amasomo muri INES-Ruhengeri, arishimira kuba yarahawe igihembo cy’indashyikirwa mu ishami ry’indimi.
Yagaragarije ibyo byishimo mu muhango wo gutanga impamyabumenyi ku banyeshuri 854 basoje amasomo yabo muri INES-Ruhengeri, umuhango wabaye ku itariki ya 05 Werurwe 2020.
Uwo musore urangije Kaminuza mu ishami ry’uburezi, mu gashami k’indimi z’Icyongereza n’Igifaransa, avuga ko kuba arangije amasomo ye ya Kaminuza ari amahirwe kuri we adapfa kubonwa n’abandi bose bari mu buzima bw’ubuhunzi.
Agira ati “Navuga ko ari amahirwe nagize, kuko nkigera mu Rwanda muri 2015 ndi impunzi mu nkambi ya Mahama, nagize amahirwe umuntu ampa ubufasha bwo kwiga amashuri ya Kaminuza. Navuga ko ari amahirwe akomeye nagize, kandi ni ibyishimo kuba ndangije amasomo yanjye ya Kaminuza”.
Uwo musore wahawe igihembo cy’indashyikirwa cya mudasobwa igendanwa nk’uwahize abandi mu ishami ry’Uburezi, yavuze ko kimushimishije aho yemeza ko kugera kuri icyo gihembo byamusabye gukora cyane, aho yavuye muri Porogaramu y’Igifaransa ikoreshwa iwabo i Burundi, akagorwa no kwiga mu Cyongereza.
Agira ati “Iki gihembo kiranshimishije cyane bimwe bivuye ku mutima. Kugira ngo nkigereho byaramvunnye cyane, binsaba gukora cyane. Murabizi ko mu burezi Igihugu cy’u Burundi gikoresha Igifaransa, ariko ngeze mu Rwanda ntabwo byanyoroheye nsanze biga mu Cyongereza”.
Akomeza agira ati “Ibanga nta rindi nakoresheje, ni uko nagize umuhate ndakora, hanyuma mbona kubigeraho, cyane cyane ko nageze hano muri INES mbona batanga ibihembo nk’ibi”.
Uwo musore uba mu nkambi, avuga ko ubumenyi akuye mu Rwanda bugiye kumufasha, aho yemeza ko yungutse indangagaciro za kimuntu zizamufasha guhindura sosiyete mu gihe azaba asubiye mu gihugu cye.
Ati “Kubera ko Imana nibishaka dushobora gusubira i Burundi, hano twahigiye byinshi sinavuga ko nize indimi gusa, nize n’indangagaciro za kimuntu. Ubwo rero ibyo nashoboye kwigira hano ndizera ko ningera i Burundi nzabikoresha mu guhindura sosiyete nzaba ntuyemo”.
Barekayo avuga ko agifite inyota yo gukomeza amashuri akaminuza, aho yizeye kubona ubushobozi agakomeza amasomo ye mu gihe akiri mu Rwanda.
Icyagaragaye mu itangwa ry’impamyabumenyi z’uyu mwaka, ubuyobozi bwa INES-Ruhengeri bufata nk’akarusho, ni uko mu banyeshuri basaga icumi bahembwe nk’abahize abandi mu manota, abakobwa baranzwe no kwiharira ibyo bihembo.
Ni byo Padiri Dr Hagenimana Fabien, Umuyobozi wa INES-Ruhengeri yahereyeho ashimira abakobwa, avuga ko bakomeje kugaragaza ubudasa mu myigire aho bakomeje guhiga abahungu.
Yagize ati “Umwihariko muri uyu muhango wo gutanga impamyabumenyi ku nshuro ya 11, ni uko nk’uko mwabibonye mu guhemba abatsinze cyane, abakobwa babaye benshi.
Biragaragaza rero ko abakobwa bo muri INES-Ruhengeri badatinyatinya, atari ba bandi b’amasonisoni, ni abantu bazi icyabazanye. No mu ma porogaramu akomeye cyane barayatsinze, akaba ari ibintu twishimira cyane”.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/ines-ruhengeri-umurundi-yahize-abandi-mu-gutsinda,Education
Nyaruguru: Biga ikoranabuhanga mu magambo gusa kubera mudasobwa nkeya ,"Impamvu ni ukubera ko nta mudasobwa zo kwifashisha bafite nyamara Minisiteri y’Uburezi yarazibemereye, bo bakabura icyumba cyo kuzishyaramo nk’uko bivugwa n’umuyobozi w’iri shuri, Vincent Sebagabo.
Agira ati “Ikoranabuhanga urebye baryiga mu magambo. Dufite mudasobwa zigendanwa (laptop) eshanu gusa, n’izitagendanwa (desktop) nk’eshatu. Birumvikana buri mwana ntabasha kuyikoraho. Umwarimu yigisha ngo mwaca aha mugaca aha, ariko buri wese atabasha kubikora”.
Icyakora, mudasobwa zagenewe abana bo mu mashuri abanza zizwi ku izina rya ‘One laptop per child’, zo barazifite, kandi nyinshi. Na none ariko, kuba hari icyumba kimwe gusa cyagenewe ikoranabuhanga, bituma abana batabasha kuzigiraho, ku buryo usanga muri rusange batazi kuzifashisha neza.
Sebagabo ati “Abana mu ishuri baba ari benshi, mwarimu yajya kubigisha ikoranabuhanga akabagabanyamo kabiri. Mu cyumba haba hatoya kubera ameza n’intebe, kandi mu ishuri haba harimo abanyeshuri babarirwa muri 60 kuzamura. Mu mwaka ushize bwo mu wa mbere habagamo abana 90, kuko twari dufite abana 360 bigira mu mashuri abiri gusa”.
Umuyobozi w’iri shuri avuga ko kugeza ubu Minisiteri y’Uburezi yabemereye mudasobwa 50 zo kwifashishwa n’abiga mu mashuri yisumbuye. Ngo batekereza kuzaba bazishyize mu cyumba kirimo mudasobwa z’abiga mu mashuri abanza, izindi bakaba bazishyize mu tubati, zigashobora kuzajya zifashishwa zisangishijwe abanyeshuri mu mashuri.
Kuri GS Nyabimata kandi, hari amashami ya HEG na MEG ku biga mu myaka ya kane, iya gatanu n’iya gatandatu. Ubukeya bw’ibyumba by’amashuri butuma abiga mu myaka imwe bagira ishuri rimwe.
Iyo bagiye kwiga amasomo badahuriyeho (amateka n’imibare), abatari kwiga babisa bagenzi babo, hanyuma kubera ko nta cyumba gisaguka bakabura aho kwigira habakwiye.
Sebagabo ati “Iyo hinjiyemo nk’umwarimu w’imibare, abiga amateka tuba tubashyize mu cyumba cy’isomero, gisimburanamo abo mu wa kane, mu wa gatanu no mu wa gatandatu. Iki cyumba ariko ni gitoya kuko kiba kirimo ibitabo”.
Umuyobozi w’Akarere ka Nyaruguru, François Habitegeko, avuga ko ikibazo cy’ibyumba by’amashuri kitari kuri GS Nyabimata gusa.


Agira ati “Ni ikibazo dufite mu karere, kuko twashyize imbaraga mu kugarura abana mu ishuri, kandi ni byiza. Icyo tuzagenda tugikemura ariko abana bari mu ishuri”.
Umuyobozi w’Akarere ka Nyaruguru wungirije ushinzwe imibereho y’abaturage, Colette Kayitesi, avuga ko muri rusange muri aka karere hakenewe ibyumba by’amashuri bibarirwa muri 200, kugira ngo ikibazo cy’ubucucike mu mashuri gikemuke.
Mu Karere ka Nyaruguru kandi hari ibyumba by’amashuri 235 bikeneye kuvugururwa kuko bishaje cyane.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/nyaruguru-biga-ikoranabuhanga-mu-magambo-gusa-kubera-mudasobwa-nkeya,Education
Abarangije muri INES-Ruhengeri basabwe kuba indashyikirwa muri byose,"Babisabwe na Musenyeri Vincent Harorimana, Umushumba wa Diyosezi Gatolika ya Ruhengeri, akaba n’umuyobozi w’icyubahiro wa INES-Ruhengeri, mu muhango wo gutanga impamyabumenyi ku barangije muri iryo shuri rikuru, wabaye ku itariki 05 Werurwe 2020.
Musenyeri Harorimana yibanze ku ndangagaciro ziranga umunyarwanda nyawe, aba ari bwo butumwa asaba abanyeshuri bahawe impamyabumenyi abasaba gukoresha ubumenyi bahawe ariko abibutsa ko indangagaciro z’Umunyarwanda ari yo ntwaro izabafasha guteza imbere igihugu.
Yagize ati “Ndahamagarira abize muri INES-Ruhengeri, by’umwihariko abasoje amasomo yabo kugira imyitwarire ikwiye.
Hari aho tugomba kuvugurura maze tukubakira ku ndangagaciro za kimuntu, indangagaciro za gikirisitu tuvoma mu nyigisho za Kiriziya Gatolika, maze abanyeshuri ba INES n’abayikoramo twese tugaharanira kuba imparirwakurusha, tugaharanira kuba indashyikirwa mu byo dukora, turangwa n’ubushishozi no gushyira mu gaciro tuba intangarugero”.
Musenyeri kandi yabasabye kuba imfura n’inyangamugayo ati “Turangwe n’isuku muri byose, kandi tube abantu bagendera ku kuri kandi barangwa n’umurimo unoze. Ndifuza ko abantu bose bafite aho bahuriye na INES bagendera kuri izi ndangagaciro z’umuntu wiyubashye, Umunyarwanda w’imfura, w’inyangamugayo n’umukirisitu nyawe”.
Musenyeri Harorimana yavuze ko abiga muri INES n’abaharangije badakwiye gupfusha ubusa impano Imana yabahaye, aho yavuze ko ibyangombwa byose bisabwa n’inzego za Leta baharaniye kubishaka ngo hatangwe uburezi bufite ireme, mu gutegura umunyeshuri kuba umunyamwuga, usubiza ibibazo binyuranye by’abaturage agaharanira n’amajyambere arambye y’igihugu.
Bamwe mu banyeshuri bahawe impamyabumenyi muri INES-Ruhengeri baganiriye na Kigali Today, baremeza ko bagiye kuba ibisubizo ku bibazo bimwe na bimwe bibangamiye umuturage n’igihugu muri rusange, bifashishije ubumenyi bakuye muri INES.
Umurangamirwa Consolée ati “Mu buzima bwose nabayeho ni bwo ngize ibyishimo birenze. Urugamba natangiye ndarutsinze mu bihe bitari binyoroheye, igisigaye ni ukujya kugaragaza ubuhanga n’ubumenyi mvanye muri INES-Ruhengeri, mparanira kuba igisubizo ku baturage no ku gihugu muri rusange”.
Uwayezu Félicien wahawe mudasobwa nk’igihembo cy’uwahize abandi mu bijyanye n’amategeko, agira ati “Iki gihembo kiri mu binyongereye imbaraga. Nkanjye wize amategeko ngiye gufasha abaturage kumenya amategeko abarengera nubwo aca mu igazeti ya Leta ariko hari abo atageraho. Turaharanira gushyira imbere ijwi ry’umuturage dukoresha inzira zose zishoboka kugira ngo amategeko abagereho, tugendane n’umuvuduko w’iterambere”.
Igishya cyagaragaye muri INES-Ruhengeri mu muhango wo gutanga impamyabumenyi ku nshuro ya 11, ni uko abakobwa bihariye ibihembo by’abitwaye neza mu mashami anyuranye, aho Padiri Dr. Hagenimana Fabien, Umuyobozi wa INES-Ruhengeri avuga ko ibanga riri mu bushake bw’abana b’abakobwa, baciye ukubiri n’ingeso zo gutinya kandi bakaba bazi icyabazanye, kimwe mu bishimisha abayobozi b’iryo shuri.
Ati “Mu guhemba abatsinze cyane abakobwa babaye benshi, biragaragaza ko abakobwa bo muri INES-Ruhengeri badatinyatinya, ko atari ba bandi b’amasonisoni, bazi ko icyabazanye ari ukwiga kandi bagatsinda. Ndetse no mu ma porogarame akomeye cyane barayatsinze. Ni ikintu kidushimisha cyane”.
Padiri Hagenimana Fabien yagarutse ku iterambere ishuri rimaze kugeza ku baturage barituriye, aho yagize ati “Kuba INES-Ruhengeri ituye aha byakururiye Umujyi wa Musanze iterambere n’ubukungu. Abantu benshi barabona umukati, barakirigita ifaranga, ucuruza aragurirwa, abafite amacumbi abona abayakodesha.


Dufite n’umwihariko w’abanyeshuri bacu bagira umutima mwiza wo gufasha abatishoboye, muri gahunda ya Girinka, gufasha abarokotse Jenoside yakorewe Abatutsi, kubakira imisarani abatayifite, ariko kandi tugakora n’ubushakashatsi butanga ibisubizo mu baturage, dufasha abubatsi, abafite inganda zongerera umusaruro agaciro, gupima ubutaka n’ibindi”.
Uwo musanzu wa INES-Ruhengeri, wo kubaka igihugu ni kimwe mu byagarutsweho na Nuwumuremyi Jeannine, Umuyobozi w’akarere ka Musanze aho avuga ko abanyeshuri biga muri INES-Ruhengeri bakomeje gufasha iterambere ry’ako karere.
Nuwumuremyi yasabye abarangije kubyaza umusaruro ubumenyi bahawe, kandi bateza imbere igihugu cyabatanzeho byinshi ati “Igihugu n’ababyeyi babo babatanzeho byinshi, kugira ngo bagere aho bageze. Bafite ubumenyi bakuye hano, bafite indangagaciro zinyuranye, ni bazizane mu midugudu, mu mirenge tubigireho ibyo bavanye hano.
Ikindi baje kunganira imirimo myinshi yakorwaga hanze, baje gushyiramo ikibatsi cyabo kugira ngo dukomeze twiteze imbere”.
Ibintu bine by’ingenzi INES-Ruhengeri yibandaho mu myigishirize yayo hagamijwe gutanga uburezi bufite ireme, harimo kugira porogaramu zikenewe ku isoko ry’umurimo, guteza imbere ikoranabuhanga, gushyira imbere ubushakashatsi ku bibazo biriho no kubibonera ibisubizo bikwiye, hakaba n’uko INES-Ruhengeri iri mu mushinga wo kuba Kaminuza mpuzamahanga muri gahunda ya Smart Cumpus.
Abamaze guhabwa impamyabumenyi muri INES-Ruhengeri baragera ku bihumbi 7,700 mu nshuro 11 iryo shuri rimaze gutanga impamyabumenyi.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/article/abarangije-muri-ines-ruhengeri-basabwe-kuba-indashyikirwa-muri-byose,Education
Abiga muri Wisdom School baritoza kuba ibisubizo birinda kuba umutwaro ku gihugu,"Mu imurikabikorwa (Expo) abo banyeshuri batumiyemo ababyeyi babo ku cyumweru tariki 01 Werurwe 2020, ku cyicaro gikuru cy’ishuri rya Wisdom i Musanze, berekanye bimwe mu byo bakora, byiganjemo bimwe mu byifashishwa mu Rwanda bitumizwa mu mahanga.
Abo bana babwiye ababyeyi babo ko mu minsi iri imbere, ko u Rwanda rutazongera guhangayikishwa n’ikibazo cyo kongera guhendwa, hatumizwa mu mahanga ibikoresho bimwe na bimwe byifashishwa muri serivise zinyuranye.
Abo bana barizeza ababyeyi babo ko ubumenyingiro biga, babubonamo kuzaba ibisubizo ku gihugu mu myaka iri imbere baharanira guhanga imirimo aho gutegera Leta amaboko.
Bimwe mu byo abo bana bamurikiye ababyeyi babo birimo amasabune y’ubwoko bunyuranye, Mayoneze, amarangi, ubukorikori mu gukora utudege tuguruka nta mu Pirote (Drones), Robot zifashishwa mu guterura ibiremereye, ubugeni mu gushushanya, amashyiga acanwa n’imirasire y’izuba, gutunganya imigati n’ibindi.
Ibyo byose abo bana babitozwa bakorera mu matsinda (kampani) anyuranye, hagamijwe gutegura umwana kurushaho kumenya neza uburyo azashinga Kampani ye, mu rwego rwo guhanga umurimo.
Bamwe muri abo bana baganiriye na Kigali Today, bayitangarije ko bamaze kumenya akamaro ko gukorera mu ma kampani, aho bizeye kuzarangiza amashuri bahanga umurimo bagendeye mu bumenyingiro bazaba bakuye muri Wisdom School.
Tuyishimire Mugisha Ruth wiga mu mwaka wa kane ubumenyi, ubutabire n’ibinyabuzima uba muri kampani ikora Imbabura agira ati “Twatangiye umushinga wo gukora imbabura zicanwa n’imirasire y’izuba. Ni Imbabura idateza impanuka, ni hahandi ushobora kuva ku kazi unaniwe ukaba wabona icyo kurya mu minota itarenze itanu. Twayitekereje mu buryo bwo kurinda ibidukikije”.
Akomeza agira ati “Iyi mpabura twavumbuye ntihenda kandi ishobora kuramba igakoreshwa imyaka yose, mu gihe Gaz ikoreshwa mu gihe gito aho buri kwezi isaba amafaranga. Ikindi Gaz zikomeje guteza impanuka n’impfu zinyuranye, ariko iyi mbabura ntaho ihuriye no kuba yatwika umuntu, n’umwana ashobora gukoraho batetse ntagire icyo aba. Mu gihe tuzaba twayishize ku isoko izagura hagati y’amafaranga ibihumbi 100 na 200”.
Ufitinema Uwase Gisèle wo muri kampani ikora amasabune yavuze ko ubumenyi yungutse mu gukora amasabune n’amarangi byaruhuye ababyeyi be.
Agira ati “Twashinze kampani mu rwego rwo kugabanya ibikenerwa hanze. Nk’ubu iyo ndi mu rugo ababyeyi banjye barabizi ntibakigura isabune, ntibakigura amarangi kuko ndabibakorera. Amavuta nisiga hano ku ishuri ndayikorera. Ndateganya ko nindangiza amashuri nzahita nshinga kampani yanjye muri gahunda ya Leta ya “Kora wigire”, tugomba kwibeshaho tudategereje abanyamahanga”.
Kizigenza Isaac ukora mu migati, avuga ko abo banyeshuri batangiye kubona inyungu mu byo bakora, aho buri kampani yafunguye konti yayo aho batangiye kuzigama amafaranga bakura mu byo bakora.
Agira ati “Amafaranga ducuruza ntabwo ajya mu mifuka y’ikigo tuyabika kuri konti yacu kuko Kampani ifite konti yayo. Umwaka nujya urangira tuzajya kwigira hamwe icyo tuyifashishamo mu biruhuko. Ibi dukora turenda kubishyira ku isoko, dushinge butike izajya igurishirizwamo ibyo dukora”.
Iryo murikabikorwa (expo) ryashimishije ababyeyi, aho bamwe bavuga ko kuba abana baratojwe gukorera mu ma kampani ari kimwe mu bigiye kuba ibisubizo mu bibazo by’ubushomeri bihangayikishije Leta.
Karangwa Timothée ati “Gukorera mu ma Kampani ni bimwe mu bikomeje kuduha icyizere nk’ababyeyi, aho tubona ko abana bacu batazigera baba ikibazo kuri Leta, ahubwo ko bazaba ari igisubizo aho batazigera birirwa bazerera ngo barashaka akazi”.
Akomeza agira ati “Ikindi cyadushimishije, ni uko abana banatojwe kuzigama aho bazakurana uwo muco bakagira ubuzima bufite intego. Ibindi bigo bikwiye kurebera kuri Wisdom, bakongera ubumenyingiro aho kongera gusa ubumenyi bwo mu bitabo”.
Umubyeyi witwa Umutesi Anissa yagize ati “Abana banjye biga mu mwaka wa kabiri w’amashuri yisumbuye, ariko natunguwe no kubabona bagaragaza ibyo bakoze, nabonye amasabune, mbona amavuta bakoze numva birandenze.”
“Ndabona abana bafite ejo heza, kuko bamaze gutozwa uburyo bwo kwihangira imirimo. Ikindi cyanshimishije ni uko bamaze kwigiramo umuco wo kuzigama, ku mafaranga mbaha yo kwifashisha, hari ubwo igihembwe kirangira ngasanga hari ayo bizigamiye”.
Kuba abana biga muri Wisdom batozwa gukorera mu ma kampani, ni kimwe mu byo ubuyobozi bw’ishuri bwashyize imbere hagamijwe kubakamo abana icyizere cyo gutinyuka, no kwitoza guhanga umurimo mu gihe bazaba batakiri ku ntebe y’ishuri.
Niho Nduwayesu Elia, Umuyobozi wa Wisdom School ahera yemeza ko guhuriza abana mu ma Kampani anyuranye ari ukubamenyereza imikorere ya Kampani n’amategeko ayigenga.
Agira ati “Buri gihugu cyose ku isi gitezwa imbere na Kampani kuko itanga imisoro ikanatanga akazi. Tukaba tumenyereza abana mu mashuri yisumbuye kugira ngo bamenye imikorere ya Kampani, bamenya uko ikora uburyo isora n’uburyo itanga akazi. Kuba rero umwana abitozwa hakiri kare azajya kurangiza amashuri ashobora gutangiza kampani idahomba, ishobora gukora ibyo ikwiriye gukora igatanga imisoro, igateza imbere abaturage igatanga n’akazi”.
Arongera ati “Nk’uko Wisdom yabyiyemeje intego nyamukuru ni ukurinda abana b’Abanyarwanda kuzaba umutwaro kuri bo ubwabo, ku miryango yabo ndetse no ku gihugu cyabo, ariko mbere na mbere tukabatoza kugira ubumuntu, bakagira ubunyarwanda n’indangagaciro ziri mu muco wacu”.
Ubuyobozi bwa Wisdom School, buvuga ko ibyo abana bakora biri ku rwego mpuzamahanga, aho bikomeje kwifashishwa mu kigo ndetse no ku babyeyi babo.
Ubwo buyobozi kandi bukaba busaba ubufasha bwo gusurwa n’ikigo gishinzwe ubuziranenge, hagamijwe kwemeza ko ibyo abo bana bakora kugira ngo bitangire kugezwa ku masoko y’u Rwanda n’amasoko mpuzamaghanga mu gufasha abana mu buzima busanze nk’uko Nduwayesu Elie yakomeje abivuga.
Agira ati “Tunabonye ubufasha ababishinzwe bakadusura kugira ngo bemeze ko ibyo abo bana bakora bifite ubuziranenge ku buryo byajya ku isoko, byatuma umwana wiga hano ajya anarangiza yirihira amashuri, ndetse bikabashyiramo n’imbaraga z’uko mu gihe kiri imbere yarangiza amashuri yishingira uruganda”.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/abiga-muri-wisdom-school-baritoza-kuba-ibisubizo-birinda-kuba-umutwaro-ku-gihugu,Education
REB yasobanuye iby’amanota ya Miss Rwanda 2020 yakwirakwijwe,"REB ivuga ko abanyeshuri n’ibigo by’amashuri ari bo bagira uruhare mu gushyira ayo manota ku karubanda kuko baba bazi imibare y’ibanga iranga buri munyeshuri n’ikigo. REB iboneraho gusaba abanyeshuri n’ibigo by’amashuri kwirinda ko iyo mibare n’ibimenyetso by’ibanga (index numbers) bijya ahagaragara.
Ku wa mbere tariki 24 Gashyantare 2020, nibwo Minisiteri y’Uburezi (MINEDUC) na REB batangaje amanota y’abarangije amashuri yisumbuye mu mwaka w’amashuri wa 2019.
Nyuma y’akanya gato amanota yari amaze asohotse, ifoto (screenshot) y’urupapuro rwa Internet rwanditseho amanota ya Miss Nishimwe, yahise ikwirakwizwa ku mbuga nkoranyambaga, abantu bayivugaho amagambo atandukanye, abenshi bavuga ko yabonye amanota make cyane.
Nishimwe Naomie w’imyaka 19 y’amavuko yambitswe ikamba rya Nyampinga ku wa gatandatu tariki 22 Gashyantare 2020.
Iby’amanota yabonye byavugishije abantu ku mbuga nkoranyambaga, bamwe babiteramo urwenya, bamwe barayagaya, ariko abandi bagaragaza ko bamushyigikiye.
Hari abandi banenze Ikigo cy’Igihugu gishinzwe Uburezi (REB) kuko cyemerera abantu kureba amanota atari ayabo.
Ikigo REB kibinyujije kuri Twitter, cyitandukanyije n’ibyo bamwe bagishinja, kivuga ko kidashyira ku karubanda amanota ya buri munyeshuri ahabona ku buryo buri wese ayabona.
REB iti “Turasaba abanyeshuri n’ibigo kubika no gukoresha mu buryo bw’ibanga imibare y’ibanga iranga abanyeshuri.”
Umukozi wa REB ushinzwe itangazamakuru n’itumanaho, Innocent Hagenimana, yabwiye KT Press ko ubuyobozi bw’ibigo by’amashuri n’abanyeshuri ari bo babasha kugera ku manota y’umunyeshuri ari kuri Internet bifashishije imibare y’ibanga iranga abanyeshuri kuko hari igihe baba bayizi.
Hagenimana yasobanuye ko hari igihe umunyeshuri aba atazi imibare y’ibanga iranga undi munyeshuri, ariko akagereranya (bitewe n’uko rimwe na rimwe iyo mibare iba ikurikirana), yawandika mu ikoranabuhanga akaba yahita agera ku manota y’undi munyeshuri.
Hagenimana ati “Kuba yaramaze kuba icyamamare, inshuti ze cyangwa abanyeshuri bigana, bashobora kuba baragize amatsiko, bagakoresha ibishoboka byose kugira ngo bamenye amanota yagize. Ntabwo rero ari twe twayashyize ahagaragara.”
Bamwe mu bakoresha imbuga nkoranyambaga bavuze ko kuba amanota ye yamenyekana nta kibazo kirimo kuko no mu bihe byo hambere amanota yabaga amanitse haba ku bigo by’amashuri cyangwa ku biro by’inzego z’ibanze.
Abandi bavuga ko kuba Miss Rwanda bidakwiye kureberwa ku musaruro yakuye mu ishuri, ahubwo hagashingirwa ku bushobozi agaragaza n’impano afite.
Abanyamakuru ba Kigali Today
@ kigalitoday

",https://www.kigalitoday.com/uburezi/amashuri/article/reb-yasobanuye-iby-amanota-ya-miss-rwanda-2020-yakwirakwijwe,Education
MINEDUC ivuga ko amakosa ya Munyakazi atahungabanyije amanota yatangajwe kuri uyu wa mbere,"Dr Isaac Munyakazi yari Umunyamabanga wa Leta ushinzwe amashuri abanza n’ayisumbuye, akaba aherutse kwegura ku mirimo ye ku itariki 06 Gashyantare 2020, ndetse akaba yarajyanye n’uwari Umunyamabanga wa Leta muri Minisiteri y’Ubutabera, Evode Uwizeyimana.
Minisiteri y’Uburezi ivuga ko yishimiye kuba umubare w’abana batsinze ibizamini bisoza amashuri yisumbuye muri 2019 wariyongereye ukangana na 41, 944 mu gihe mu mwaka wa 2018 ngo hatsinze abana 37,184.
Abanyeshuri barangije ibijyanye n’ubumenyi rusange batsinze ku mpuzandengo y’amanota 89.50% mu gihe abarangije imyuga n’ubumenyingiro batsinze ku mpuzandengo y’amanota 91% ugereranyije n’ikigero cya 95% batsindiyeho mu mwaka wa 2018.
Mu mashuri yagize abana barenze umwe baje mu ba mbere hari irya Cornerstone Leadership Academy, Petit Seminaire Ndera, GS St Aloys Rwamagana na E Sc Byimana, ariko nayo ntabwo yagize abarenze babiri.
Minisitiri Dr Eugene Mutimura yavuze ko nta mashuri yashyizwe mu byiciro kugira ngo bikurure ababyeyi n’abanyeshuri kuyakunda kurusha ayandi.
Ishyirwa mu byiciro ry’amashuri ni ryo ryagarutsweho n’abantu batandukanye ko ryarimo ruswa, ndetse bikaba byaratumye uwari Umunyamabanga wa Leta, Dr Isaac Munyakazi yegura.
Nyuma yo gutangaza amanota y’abarangije ayisumbuye kuri uyu wa mbere, Dr Eugene Mutimura yagize ati"" nta manota yahinduwe yo kuvana ishuri ku mwanya w’100 rikaza ku mwanya wa cyenda"".
""Bye kumvinaka ko hari amanota yo guhindura cyangwa gukora amakosa nk’uko yagaragaye kuri uriya muyobozi, aya ni amakosa we hamwe n’abo bafatanyije bazahanirwa"".
Mu mwiherero w’Abayobozi bakuru uherutse kubera i Gabiro mu cyumweru gishize, Perezida wa Repubulika Paul Kagame yavuze ko Dr Isaac Munyakazi yaba yarazize kwakira ruswa y’amafaranga ibihumbi 500 mu bikorwa byo gushyira amashuri mu byiciro.
Mu banyeshuri bahawe ibihembo bya mudasobwa kubera kuba aba mbere mu burezi rusange, hari Mpano Hervé Raymond, Magambo Aimé Richard, Ishimwe Pacifique, Munezero Bagira Sostène, Umurerwa Djazira, Izanyibuka Yvette.
Hari na Bera Marie Ignite, Iradukunda Moise, Kagabo Emmanuel, Kwihangana Frederic, Ntivuguruzwa Enock, Teta Sheila, Cyuzuzo Martha, Nzamurambaho Jean, Ndayishimiye Gerard, Niyiyegeka Berwa Aimé Noel, Mico Sother, Niyigena Samuel.


Hari n’uwitwa Mpuhwezimana Jean Gabriel, Munezero Aimé Cedrick, Iradukunda Steven, Iriho Subira hamwe na Ishimwe Maxime.
Mu barangije amashuri y’imyuga n’ubumenyingiro(Level 5) hari Uwitonze Alex, Nsengiyumva Elias, Nsabimana Kwizera Aimé Serge, Ashimwe Anne Natacha hamwe na Igihozo Emelyne.
Ku bifuza kureba amanota babonye bakoresheje internet bajya ku rubuga rwa REB bagakanda ahanditse ’View exam results’ bagakurikiza amabwiriza.
Ababireba kuri mesaje bandika ijambo S6 bagakurizaho inomero iranga umukandida(nta mwanya bashyira hagati), bakohereza kuri 4891.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/amashuri/article/mineduc-ivuga-ko-amakosa-ya-munyakazi-atahungabanyije-amanota-yatangajwe-kuri-uyu-wa-mbere,Education
Nta munyeshuri uzongera kwimuka adafite amanota ahagije - MINEDUC,"

Imyanzuro y’umwiherero w’abayobozi bakuru yatangajwe kuwa gatanu tariki ya 21 Gashyantare 2020, igaragaramo umwanzuro uvuga ko bidakwiriye kwimura abanyeshuri badafite amanota ahagije.
Nyuma y’iyo myanzuro, Minisitiri w’Uburezi Dr. Eugène Mutimura, yandikiye abayobozi b’uturere twose, abasaba gutangira gukurikiza amabwiriza mashya agenga uburyo bwo kwimura abanyeshuri, kubasibiza, kubirukana ndetse no kubahindurira ishuri.
Muri ayo mabwiriza, hagaragaramo ko hagiye gushyirwaho akanama gashinzwe kwimura,gusibiza no kwirukana abanyeshuri ndetse bakanagaragaza uburyo bizajya bikorwamo hashingiwe ku byiciro abanyeshuri bigamo.
Mu ibaruwa Minisitiri Mutimura yandikiye abyobozi b’uturere, yagize ati “Nshingiye ku mabwiriza agenga kwimura,gusibiza,kwirukanwa no guhindurirwa ikigo ya Minisitiri w’Uburezi yo ku wa 21 Gashyantare 2020,ndasaba abayobozi b’ibigo by’amashuri guhagarika imigirire yo kwimura abanyeshuri badafite amanota abemerera kwimuka ahubwo bagashyirwa ingufu mu buryo bwo kwimura abanyeshuri babifitiye ubushobozi hagamijwe kwimakaza ireme ry’uburezi ku nzego zose z’imyigire”.
Umwanzuro wa 10 w’umwiherero wa 17 w’abayobozi bakuru b’igihugu ugira ti ""Guhagarika umuco wo kwimura abanyeshuri batatsinze (automatic promotion) hagamijwe kwimakaza ireme ry’uburezi"".
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/ibikorwa-by-uburezi/article/nta-munyeshuri-uzongera-kwimuka-adafite-amanota-ahagije-mineduc,Education
Imfashanyigisho zidahagije ziri mu bibangamira ireme ry’uburezi,"Emmanuel Samvura wigisha ubugenge (physics) mu Rwunge rw’amashuri rwa Kigeme A (G.S. Kigeme A), avuga ko ubundi mu kwigisha ubumenyi ngiro (pratique) hagomba kubaho ibikurikizwa byateganyijwe mu nteganyanyigisho (curriculum), ariko ngo nta byateganyijwe muri iri somo yigisha kuri porogaramu yo mu mwaka wa gatandatu.
Agira ati “Bisaba ko twirwanaho. Ukavuga uti ‘nko mu by’amashanyarazi nabakoresha ibingibi, mu gukanika no mu bindi nabakoresha ibingibi’. Ariko nta murongo uteganya ngo umwana urangije umwaka wa gatandatu w’amashuri yisumbuye agomba kuba yarakoze nibura imikoro ngiro (pratique) rimwe kabiri gatatu”.
Yongeraho ko abarimu babifitemo uburambe banakosora ibizamini bya Leta, bagerageza kwirwanaho mu kwigisha bafatiye ku bizamini abana bagiye bahabwa, ariko ko abashyashya bo batabasha kumenya uko babyitwaramo.
Mu bindi bigorana mu bumenyi ngiro harimo kuba ibigo biba bifite ibikoresho bikeya byo kwifashisha muri laboratwari.
Pierre Célestin Habimana, na we wigisha kuri GS Kigeme A ati “Iyo turi mu mikoro ngiro tubategura kuzakora neza ibizamini bya Leta, ubukeya bw’ibikoresho butuma aho kugira ngo abana bakorane ari nka babiri bashobore kubyumva neza, usanga bakora ari nka batandatu cyangwa umunani”.
Ngo hari n’amasomo atarabonerwa ibitabo bijyanye n’integanyanyigisho ishingiye ku bushobozi yifashishwa guhera muri 2015.
Hari n’amasomo atarabonerwa ibitabo bijyanye na gahunda y’imyigishirize ubu iri gukoreshwa (CBC). Muri byo harimo iby’ikinyarwanda guhera muwa kane kugera mu wa gatandatu, hamwe n’iby’ubugenge n’iby’ubutabire byo mu myaka ya gatanu n’iya gatandatu.
Ku bijyanye n’ibitabo, ngo hari n’ibyifashishwa byagiye byandikwa n’abantu banyuranye bituma usanga hari nk’ibintu bidahuye.
Umwarimu umwe wigisha isomo ryerekeranye no kwihangira imirimo (entrepreneurship) ati “Urugero nko mu gitabo kimwe ugasanga bavuga ngo ‘liquid capital’ ni amafaranga umuntu afite mu ntoki hamwe n’ayo afite muri banki, ugasanga mu kindi baravuga ko ari ayo ufite mu ntoki gusa”.
Umunyeshuri uguye ku gitabo kirimo amakosa, ikibazo nk’ikingiki iyo ahuye na cyo mu kizamini cya Leta umukosora avuga ko yabyishe nyamara amakosa atari aye.
Umwarimu uzi ko hari ibitabo byasohotse bivuga ibinyuranye ni we utamwima amanota ye kuko kumenya ibitari byo atari ikosa rye.
Michel Hakizimana, umuyobozi ushinzwe amasomo kuri G.S. Kigeme A, yongeraho ko atekereza ko byarushaho kuba byiza abarimu bagiye bahugurwa ku nteganyanyigisho nshyashya (content), aho kwibanda ku myigishirize (methodology) gusa, nk’uko byagiye bigaragara.
Agira ati “Mbere yo gukosora ibizamini bya Leta, habanza kubaho kumvikana uko abarimu bazabyitwaramo (consensus). No ku masomo ajyanye n’imyigishirize mishyashya ni ko byari bikwiye kugenda. Mbere y’uko ibitabo bisohorwa, bagahuza abarimu bagakora consensus y’ibigiye kwigishwa”.
Abo barimu bahujwe mbere yo gusohora integanyanyigisho, ngo ni na bo baba bazagira uruhare mu guhugura bagenzi babo.
Umuyobozi Mukuru wIkigo cy’Igihugu gishinzwe guteza imbere uburezi (REB), Dr. Irenée Ndayambaje, avuga ko kuba habaho ibitabo binyuranye bimwe birimo amakosa ibindi nta yarimo bitazongera kuko kuva muri 2018 REB yatangiye kwishyiriraho ibitabo byayo (binyuranye na mbere byazanwaga n’abandika ibitabo batandukanye).
Nubwo batarabasha kugeza ibitabo bishyashya ku mashuri yose mu buryo bwifuzwa, byashyizwe ku rubuga rwa internet rwa REB ku buryo ufite ubushobozi bwo kwicapishiriza cyangwa kubisoma yifashishije mudasobwa yabifataho.
Anavuga ko bazavugana n’abarimu bigisha ubumenyi (sicience) bagaragaje iki kibazo, babasobanurire neza ingorane bahura na zo mu myigishirize y’ubumenyi ngiro, banarebera hamwe uko byakosorwa.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/imfashanyigisho-zidahagije-ziri-mu-bibangamira-ireme-ry-uburezi,Education
Leta igiye gukora isuzuma ryimbitse muri za kaminuza zangiza uburezi,"Mu mwiherero w’abayobozi bakuru uheruka kubera i Gabiro mu Karere ka Gatsibo, Perezida wa Repubulika Paul Kagame yanenze bamwe muri ba rwiyemezamirimo birukira mu gushira imari yabo mu burezi bw’amashuri makuru bakurikiye inyungu zabo, bakirengagiza ireme ry’uburezi.
Yasabye Minisiteri y’Uburezi (MINEDUC) gufatira bene ayo mashuri ingamba zikomeye, ndetse asaba ko ayo bazasanga atujuje ibisabwa bishobotse yafungwa.
Perezida Kagame yagize ati “Ikibazo si umubare wa za kaminuza mufite, ahubwo ni iki zibaha. Kaminuza nyinshi ntizikwiriye kwitwa kaminuza. Zimwe muri zo ziratwangiriza. Ni gute nibura tutabasha no kugera ku mpuzandengo y’ibisabwa muri Afurika yo munsi y’Ubutayu bwa Sahara”!
Mu kunganira Perezida Kagame, Dr. Donald Kaberuka uyobora Global Fund, ndetse akaba yarigeze no kuba umuyobozi wa Banki Nyafurika y’Iterambere, yavuze ko igihugu kidashobora gutera imbere kidashoye cyane mu burezi.
Yagize ati “Igihugu cyangije uburezi bwacyo ntigishobora kuzigera kigera ku iterambere cyifuza”.
Kuva mu mwaka wa 1994, u Rwanda rwagiye rushora cyane mu burezi. Nyamara ariko, amwe mu mashuri makuru na za kaminuza bikomeza kwangiza gahunda y’uburezi, izindi zigafunga imiryango.
Ni kenshi hagiye humvikana bamwe mu bakozi b’amashuri makuru na za kaminuza binubira itinda ry’imishahara, kudahabwa ibyo bagenerwa byose ndetse n’ibindi.
Kuva muri 2017, kaminuza eshatu zahuye n’ibibazo ku mpamvu zitandukanye.
Urugero ni urwa kaminuza iherereye mu Ntara y’Uburasirazuba, University of Kibungo (UNIK), irimo guhangana no kugirango idafunga imiryango.
Byatangajwe mu bitangazamakuru ko abakozi b’iyi kaminuza bayishoye mu manza, bitewe n’ibibazo birimo gutinda kw’imishahara yabo. Abakozi b’iyi kaminuza bari bamaze umwaka urenga badahembwa.
Ikibazo nk’iki kandi cyanagaragaye muri kaminuza ya Christian University of Rwanda (CHUR) ifite amashami mu Mujyi wa Kigali no mu Karere ka Karongi mu Ntara y’Uburengerazuba.
Muri Kamena umwaka ushize, MINEDUC yafashe umwanzuro wo gufunga amashami abiri ya Biomedical Laboratory Sciences and Medicine and Surgery muri Kaminuza ya Gitwe.
Na n’ubu iyi kaminuza iherereye mu Ntara y’Amajyepfo iracyarwana no kongera gufungura aya mashami.
Isuzuma ryimbitse
Hari amasuzuma yagiye akorwa n’Inama Nkuru y’Amashuri Makuru na Kaminuza (HEC), harebwa imibereho ndetse na serivisi zitangirwa mu mashuri makuru na za kaminuza zose zo mu gihugu.
Nyamara ariko, Umuyobozi Mukuru wa HEC, Dr. Rose Mukankomeje, avuga ko hari ingamba nshya zigiye kongerwa mu gusuma amashuri makuru na za kaminuza.
Uyu muyobozi yabwiye KT Press ati “Aka kanya sinahita nguha gahunda yose irambuye, ariko turi gutegura ingamba nshya zo gusuzuma amashuri makuru na za kaminuza”.
Ku kibazo cya kaminuza ya UNIK, Dr. Mukankomeje yavuze ko yakorewe isuzuma, ko ndetse hari n’irindi rizakorwa.
Ati “Twakoze isuzuma mu bijyanye n’imyigire n’imyigishirize muri iyo kaminuza, kandi Minisitiri w’Uburezi yadusabye no gukora isuzuma ku mutungo muri iyo kaminuza”.
Mu Rwanda hari amashuri makuru na kaminuza 17 ari mu byiciro bitandukanye.
Mu byo HEC ishinzwe harimo no gutanga ibyangombwa byemerera abantu gushyiraho ishuri rikuru cyangwa kaminuza.
Abanyamakuru ba Kigali Today
@ kigalitoday
",https://www.kigalitoday.com/uburezi/amashuri/article/leta-igiye-gukora-isuzuma-ryimbitse-muri-za-kaminuza-zangiza-uburezi,Education
Amanota y’abarangije amashuri yisumbuye azasohoka mu cyumweru gitaha,"REB ariko ntiyatangaje itariki izatangazaho ayo manota ariko yavuze ko ibirebana no gukosora n’ibindi byose bijyanye na byo Byarangiye.
Umuyobozi w’ishami ry’ibizamini muri REB, Dr. Alphonse Sebaganwa, yabwiye TNT ko biteguye gutangaza ayo manota bitarenze icyumweru gitaha.
Ibi bitandukanye no mu myaka ishize aho abarangizaga amashuri yisumbuye bategerezaga igihe kirekire kugira ngo bashobore kubona impamyabumenyi.
Kuva mu mwaka ushize, impamyabumenyi zisigaye zikorerwa mu Rwanda ari na cyo cyatumye igihe zabonekeragaho kigabanuka.
Mu mwaka ushize abakoze ibizamini bose ni 51,291 bivuze ko biyongereyeho 11% ugereranyije n’umwaka ushize.
Abanyamakuru ba Kigali Today
@ kigalitoday
",https://www.kigalitoday.com/uburezi/ibikorwa-by-uburezi/article/amanota-y-abarangije-amashuri-yisumbuye-azasohoka-mu-cyumweru-gitaha,Education
Musanze: Abadepite barasaba ko abana 2900 bataye ishuri barigarurwamo,"Umwana w’umukobwa ufite imyaka cumi n’ibiri Kigali Today yasanze acuruza imboga z’Ibishayoti(abandi bita ibidodoki cyangwa ibishyushyu) yavuze ko buri gitondo akora urugendo rw’amasaha abiri yikoreye ku mutwe indobo yabyo, avuye mu Murenge wa Kimonyi abijyanye mu Mujyi wa Musanze.
Yagize ati: “Buri gitondo mba naje hano mu mujyi kudandaza izi mboga ngo byibura mbone amafaranga nka magana abiri y’inyungu nshyira mama ngo aduhahire. Biramvuna cyane ariko nta kundi nabigenza kuko byunganira umubyeyi wanjye na we uba wagiye gushakishiriza ahandi. Navuye mu ishuri kugira ngo mbashe gucuruza”.
Undi mwana w’umuhungu ukora akazi ko kwikorera amatafari mu kirombe kiri mu Murenge wa Gacaca yagize ati: “Ababyeyi banjye bagiranye ibibazo baratandukana, mbuze aho nkura amakayi n’imyenda y’ishuri mpita niyizira hano gushakisha imibereho. Abana twiganaga mu mashuri abanza ubu bageze muri segonderi; njye ntabwo nabona uko niga mu gihe ibi ari byo bimbeshejeho, kuko nibeshye nkabireka narwara bwaki”.
Ikibazo cy’ubukene, amakimbirane mu miryango n’abatita ku guha abana uburere, ngo babatoze gukunda ishuri hakiri kare, biri mu byo bamwe mu babyeyi bavuga bituma iki kibazo kitarangira.
Umukecuru witwa Nyiraziboneye yagize ati: “Abana b’ubu baratunaniye, ntitukibavugaho, ubu mfite akana k’agahungu gatahira igihe gashakiye, sinamwitambika ngo mubaze impamvu atize kuko yamerera nabi. Njye mpitamo kwicecekera kugira ngo ndebe ko bucya”.
Habimana Cyrille wo mu Murenge wa Cyuve yagize ati: “Buriya abana kenshi bagira ibibazo by’ubukene mu miryango baterwa n’ubupfubyi cyangwa ababyeyi batabanye neza, rero iyo bimeze bityo, ntibabona ibyo bakeneye, bagahitamo guta ishuri bakajya kubishaka mu bundi buryo”.
Depite Nyabyenda Damien, ukuriye Komisiyo y’ikoranabuhanga, umuco n’urubyiruko mu Nteko Ishinga Amategeko, mu biganiro iyi komisiyo iherutse kugirana n’inzego zishinzwe guteza imbere uburezi mu Karere ka Musanze, yavuze ko bakwiye gufatanya n’ababyeyi kumva uburemere bw’iki kibazo, baha agaciro ingengo y’imari iba yashowe kugira ngo abana babashe kwiga.
Yagize ati: “Duhereye ku ngengo y’imari ishorwa mu mashuri, kubona abo bana bose barataye ishuri, ubirebeye mu rwego rw’ubukungu haba harateganyijwe abarimu, bahembwa buri kwezi, ibikoresho byoherezwa mu bigo na byo bigenwa hagendeye ku mubare w’abana. Iyo ibyo byose bisanze hari icyuho, icyo ni igihombo. Ni yo mpamvu dusaba abarezi, ababyeyi gufatanya n’inzego z’ubuyobozi kumenya buri mwana wataye ishuri, n’icyabimuteye, bakagarurwa mu ishuri amazi atararenga inkombe ngo bisange mu ngaruka batewe no kutiga nk’abandi”.
Mu bana 2900 bataye ishuri mu mwaka wa 2018 na 2019 barimo 2000 bo mu mashuri abanza n’abandi 900 bo mu mashuri yisumbuye. Munyamahoro Alexis ukuriye ishami ry’uburezi mu Karere ka Musanze avuga ko badahwema gukangurira ababyeyi kumenya uburenganzira abana bafite bwo kwiga no kubona ibyangombwa byose nkenerwa ngo ubuzima bwabo bugenda neza. Ngo bagiye kurushaho gushyiraho akabo bafatanyije n’ababyeyi, abayobozi b’inzego z’ibanze n’abarezi mu rwego rwo gusubiza aba bana mu ishuri.
Umunyamakuru wa Kigali Today/KT Radio
",https://www.kigalitoday.com/uburezi/amashuri/article/musanze-abadepite-barasaba-ko-abana-2900-bataye-ishuri-barigarurwamo,Education
Nyanza: Ababyeyi baherutse gufungwa baravuga ko ikigo cy’ishuri kibatotereza abana,"Ku wa 15 Gashyantare 2020, Kigali Today yabagejejeho inkuru y’uko ku rwunge rw’amashuri rwa Rwabicuma mu Karere ka Nyanza, abana babiri bavukana bahanganye n’abarezi, ababyeyi babo na bo babizamo nuko bibaviramo gufungwa.
Icyo gihe Umunyamabanga Nshingwabikorwa w’Umurenge wa Rwabicuma, Ingabire Claire, yabwiye Kigali Today ko ibyo byabaye ku wa gatatu tariki 12 Gashyantare 2020. Abanyeshuri bahanganye n’abarezi ni umuhungu wiga mu mwaka wa gatanu, na mushiki we wiga mu wa gatandatu, bose mu mashuri yisumbuye.
Yagize ati “Nagiye kuri iri shuri mpurujwe, mpageze bambwira ko imvano y’amakimbirane ari ukuba umuhungu wiga mu wa gatanu yaravunnye umukubuzo w’ishuri mu ntangiriro z’igihembwe, umuyobozi w’ikigo amusaba kuzazana umushyashya, undi ntiyawuzana.”
Umuyobozi w’ishuri yagiye kureba uko abarimu bigisha, tariki 12/2/2020, ageze mu ishuri asanga Janvier ari gusakuza, amusaba gusohoka kugira ngo bavuganire hanze, ahita anamwibutsa ko hari umweyo w’ishuri yavunnye atarishyura, ko akwiye gutaha akajya kuwuzana.
Aha umuyobozi w’ishuri, Généreuse Nyiracumi, asobanura ko Janvier yamubwiye ngo “Nintagira aho njya urangira ute?” maze abonye agakoni hafi aho yunama agira ngo agatore, ariko ngo yagiye guhaguruka umunyeshuri yamaze kukamushikuza.
Umwarimu wari mu ishuri yahise atabara, yitambika hagati y’umunyeshuri n’umuyobozi w’ishuri, ariko wa munyeshuri ngo aramubwira ngo “reka nkubite iki kigore”.
Bakiri muri ayo, mushiki w’umuhungu yaturutse mu ishuri yigiramo na we aza kurwana, umuyobozi ushinzwe amasomo atabaye, wa mukobwa ngo amufata mu mashati.
Ubwo bari ku ishuri hamwe n’inzego z’umutekano (DASSO na Polisi), bari kubaza abana bigana uko byagenze, ba bana bateye amahane na bo bapfukamye mu ishuri imbere ya bagenzi babo, ngo bagiye kubona babona ababyeyi babo baje nk’abiteguye kurwana, bari kumwe na mukuru wabo utakiga.
Gitifu Ingabire ati “Rwose baje nk’abaje mu ntambara. Umuriri bari bafite bavuza induru utuma abana bari mu yandi mashuri basohoka. Bakubita urugi rw’ishuri twarimo, babwira abana bati ‘muhaguruke twigendere’.”
Ngo bagerageje kubasaba kumva uko ikibazo cy’imyifatire y’abana babo cyifashe, dore ko ari na bo bari babatumyeho, aho kubatega amatwi barabasunika maze batwara abana babo.
Umuyobozi w’Akarere ka Nyanza, Erasme Ntazinda, na we avuga ko ari uko byagenze, akanongeraho ko umuhungu washatse gukubita umuyobozi w’ikigo n’ubundi asanganywe imyitwarire itari myiza.
Kandi ngo aba babyeyi baje gufungwa kubera amahane bakomeje gutera no ku biro by’umurenge, aho bari bahamagawe kugira ngo bagirwe inama.
Ati “Ku murenge bagerageje kubasaba guhana abana babo, aho kumva batera amahane, maze babajyana kubafunga kuri polisi kugira ngo amahane acogore.”
Umugore mu buroko yarayemo rimwe bucya bamurekura, umugabo na we araramo kabiri, kuwa gatanu arafungurwa.
Ababyeyi bavuga ko ikigo kibatotereza abana 
Abaturiye iri shuri na bo uko bavuga byagenze ntibitandukanye n’ibyo aba bayobozi bavuga. Abafundi bari kubaka urugo rw’iri shuri bo banongeraho ko se wa Janvier yashatse gutera amabuye mu madirishya y’ishuri, bakamubuza.
Umwe muri bo agira ati “Umwana ntiyakora ikosa ku ishuri, ababyeyi bamufite mu maboko kuko burya abarimu ari abarezi, ngo haze umuryango wose baze gutera ikigo nk’aho kitagira abakigenga, cyangwa abayobozi n’abashinzwe umutekano ari inyamaswa. Wabonaga bitagaragara neza. ”
Naho ku bijyanye n’icyateye uriya muryango kwitwara kuriya, ukaza usa n’uteye ikigo, Esther Mukagasana, ari we nyina w’abana bateye amahane, avuga ko babitewe n’uko ubuyobozi bw’ishuri bwari busanzwe bubatotereza umwana.
Imvano yo gutotezwa kandi ngo ni amatafari ikigo cyabagurije mu kwezi k’Ukuboza 2019, igikoni cyabo cyaguye, hanyuma ngo umuyobozi w’ikigo agakunda gutoteza umwana amubwira ngo azabwire se amwishyure amatafari ye.
Ibi ngo ni na byo byatumye batirirwa babaririza uko byifashe bagahitamo kugenda bashaka abana babo.
Mukagasana uvuga ko yaje ahurujwe n’umugabo we ko abana babo bari gukubitwa agira ati “Hari abadaso, abapolisi, gitifu w’umurenge. Kuki ushinzwe uburezi atari ahari? Kuki nari gukeka ko abana banjye batabagirira nabi? Naraje nsanga barimo kubakubita, umupolisi inkoni yari afite ndayimwambura ndayivuna, ndwana nsohora abana banjye mpita mbatwara.”
Icyakora umuyobozi w’ishuri avuga ko bamubeshyera, kuko atabaza umwana amatafari kandi uwo yayagurije ari se. Ati “Iby’amatafari n’iby’uburezi dutanga muri iri shuri birahabanye cyane. N’iyo yaba ari serivise nahaye umubyeyi, twagira uko tubibarana n’umubyeyi. Kuzana umwana muri ibyo ndumva ari izindi mpamvu bari gushakisha ku bw’ubuhemu bagize. N’ayo matafari ntayo nigeze mbishyuza.”
Anavuga ko nta wigeze akubita abana, ahubwo ko babapfukamishije bakanatumaho ababyeyi babo, maze aho kuza bumva icyatumye babatumaho bakaza barwana.
Ibi byemezwa n’Umunyamabanga Nshingwabikorwa w’Umurenge wa Rwabicuma unavuga ko iby’amatafari umuyobozi w’ikigo yaba atoteza umwana amubwira nta munyeshuri wabibabwiye.
Kuri ubu Janvier na mushiki we mukuru ntibajya ku ishuri, ariko barumuna babo babiri biga mu wa kabiri no mu wa gatatu w’amashuri yisumbuye bo ngo bajyayo.
Ababyeyi bavuga ko ishuri ryabirukaniye abana, bukanabima icyemezo cy’uko birukanywe kugira ngo bajye kubashakira aho biga handi.
Ubuyobozi bw’ishuri bwo buvuga ko butigeze bubirukana, ariko n’umuyobozi w’Akarere ka Nyanza avuga ko ibyo kubirukana bitabaye, bitewe n’uko ari icyemezo gifatwa n’ubuyobozi bw’akarere nyuma yo kubisabwa n’ubuyobozi bw’ishuri. Kandi ngo ntibarabikora.
Silas Kubwimana, mukuru w’aba bana, avuga ko ababyeyi be ubu bagiye kurega ubuyobozi bw’ishuri ko bwabakubitiye umwana inkoni zo mu mutwe, byanamuviriyemo kuva imyuna kandi ubundi atari abisanganywe.
Impapuro zo kwa muganga zigaragaza ko bagiye kumuvuza tariki 16 Gashyantare 2020, kandi nyina avuga ko atahise amuvuza bigitangira kuko ngo nta bushobozi yari afite.
Inkuru bijyanye:
Ababyeyi bateje impagarara ku ishuri no ku murenge barabifungirwa
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/Nyanza-Ababyeyi-baherutse-gufungwa-baravuga-ko-ikigo-cy-ishuri-kibatotereza-abana,Education
Amashuri atagira amazi n’amashanyarazi adindira mu ireme ry’uburezi,"

Nizeyimana wo mu Karere ka Musanze yagize ati: “Usanga hari nk’aho abana babanza kujya kuvoma amazi nko mu kiyaga cyangwa ahandi bibasaba gukora urugendo rutari ruto bajya kuvoma ayo ikigo kiri butekeshe amafunguro bari burye saa sita, cyangwa ayo gukora isuku yo mu mashuri, icyo gihe bituma batangira amasomo bakererewe n’abana bakiga badatuje!”
Ibitagira amashanyarazi na byo ngo hari amafaranga bashora mu kubona serivisi baba batashoboye kwikorera. Dukuzumuremyi yagize ati: “Niba umwarimu azakenera gutanga ibizamini byanditse ku mashini, bisaba ikigo gushakisha amafaranga bakabijyana kubyandikisha ahandi, nanone mwalimu ukeneye gukora ubushakashatsi kuri mudasobwa ntabone uko ayikoresha ntibizamworohera gutanga isomo yabanje gucukumbura, umunyeshuri abihomberemo. Twumva hakwiye kugira igikorwa mu maguru mashya, abagifite izo ngorane bagafashwa kugendana n’abandi mu rugendo rwo guteza imbere ireme ry’uburezi”.
Umubare munini w’ibigo bifite ikibazo cyo kutagira amazi n’amashanyarazi, ni ibiri ahantu hagoranye nko mu misozi, bisaba gushorwamo amafaranga menshi nk’uko Munyamahoro Alexis, umukozi ushinzwe ishami ry’uburezi mu Karere ka Musanze abyemeza.
Yagize ati: “Ibyinshi mu bigo usanga byarubatswe mu myaka yo hambere, mu bice by’imisozi miremire, aho kubigezaho amazi meza bisaba kuyakura mu mibande hakoreshejwe amapompo, no ku mashanyarazi ugasanga bigoranye kuyahageza. Mu minsi ishize twakoze igenzura dufatanyije na WASAC n’Ikigo REG, dusanga ari ibintu bisaba kwicara hamwe n’inzego zidukuriye, tukaba twafatanya gushakisha uko ayo mafaranga yaboneka”.
Hari ibigo bibangamiwe n’ikiguzi cy’amazi n’amashanyarazi gihanitse
Ibigo by’amashuri bifite amazi meza n’amashanyarazi bigorwa n’igiciro gihanitse cy’amafaranga byishyura buri kwezi y’ayo biba byakoresheje. Ikigo cy’ishuri cyitwa Ecole des Sciences de Musanze kiri mu Karere ka Musanze ni kimwe muri byo.
Padiri Nikwigize Florent, Umuyobozi w’iryo shuri yagize ati: “Kilowati imwe y’umuriro tuyishyura amafaranga 394 mu gihe twayishyuraga 160 muri 2017. Mu cyumweru nibura dukoresha umuriro w’ibihumbi 400. Iyo urebye ayo twishyura amazi yo birakabije cyane, kuko meterokibe imwe ni amafaranga 1058; ikigo gifite abanyeshuri bakabakaba 800 bakeneye koga, gufura, ugasanga biratubera umutwaro ukomeye ubangamira ireme ry’uburezi”.
Itsinda ry’abadepite bagize Komisiyo y’uburezi, ikoranabuhanga, umuco n’urubyiruko, mu biganiro ryagiranye n’inzego zifite aho zihuriye n’uburezi mu Karere ka Musanze kuwa kane tariki 6 Gashyantare 2020, ryavuze ko ibi bibazo rizabishyikiriza inzego zibishinzwe, bishakirwe ibisubizo.
Depite Nyabyenda Damien ukuriye iyi Komisiyo yagize ati: “Dukurikije amikoro y’igihugu, ibigo bigenda bisaranganywa ibikorwaremezo by’amazi n’amashanyarazi, ibitaragerwaho birumvikana ko bikigowe no kubahiriza ibisabwa byose kugira ngo ireme ry’uburezi rinoge, turakora ubuvugizi mu nzego bireba, abafite ibibazo byo kuba badafite amazi n’amashanyarazi izo gahunda zihutishwe, abagowe n’ikiguzi cyabyo na bo tuzakurikirana twumve icyakorwa kugira ngo boroherezwe”
Mu mashuri abanza n’ayisumbuye 164 yo mu Karere ka Musanze 147 ni yo afite amazi meza n’umuriro w’amashanyarazi.
Umunyamakuru wa Kigali Today/KT Radio
",https://www.kigalitoday.com/uburezi/amashuri/article/amashuri-atagira-amazi-n-amashanyarazi-adindira-mu-ireme-ry-uburezi,Education
Kaminuza z’i Burayi n’iz’u Rwanda zatangije ubufatanye mu kwigisha,"Abarimu baturutse muri Kaminuza ya Parma mu Butaliyani, abo muri Reinische Fachhoschschule (RFH) mu Budage ndetse na Kaminuza ya Liege mu Bubuligi barimo kwigisha muri Kaminuza y’u Rwanda, mu Ishuri rikuru ry’ubumenyingiro (IPRC) i Musanze, muri Kaminuza y’ikoranabuhanga y’i Byumba(UTAB) ndetse no muri INES Rugengeri.
Ambasaderi w’Umuryango w’Ubumwe bw’i Burayi mu Rwanda, Nicola Bellomo, avuga ko abarimu baturutse i Burayi bagiye gufasha abanyeshuri bo mu Rwanda kunguka ubumenyi buri ku rwego mpuzamahanga, mu bijyanye n’imirire ndetse no kubungabunga ibidukikije.
Ambasaderi Bellomo agira ati “Ubwiza bw’uyu mushinga w’ubufatanye ni uko hazabaho kugenderana no kungurana ubumenyi, ariko noneho hazabaho kuvugurura imyigishirize ikajya ku rwego mpuzamahanga.
Ntabwo byashoboka ko za kaminuza muri iyi minsi ziba nyamwigendaho, zigomba gufungurira amarembo umugabane wose ndetse n’isi yose muri rusange.
Ubu tuvugira aha, hari amasomo yatangiye gutangwa mu Rwanda bikozwe n’abahagariye izi kaminuza z’i Burayi zamaze kohereza abagera kuri 15”.
Umuhuzabikorwa w’umushinga ‘EnRHEd’ w’ubufatanye bwa kaminuza z’i Burayi n’izo mu Rwanda, Prof. Valentino Roberto, avuga ko abanyeshuri ba kaminuza zo mu Rwanda bagiye guhuzwa n’ibigo by’abikorera kugira ngo bamenye ibikenewe ku masoko y’umurimo.
Prof. Valentino agira ati “Hazabaho guhuza ibigo by’amashuri n’iby’abikorera, tugamije ko ubumenyi bw’abanyeshuri biga muri za kaminuza z’u Rwanda buhuzwa n’ibikenewe ku isoko ry’umurimo mu Rwanda”.
Ku rundi ruhande, Umuyobozi wungirije wa Kaminuza y’u Rwanda ushinzwe amasomo n’ubushakashatsi, Dr. Emile Bienvenu, avuga ko gahunda yari isanzweho yo gusurana kw’abanyeshuri b’i Burayi n’abo muri Afurika (ERASMUS) igiye no gukorwa hagati ya kaminuza zo mu Rwanda ubwazo.
Ati “Ubumenyi buba buri muri kaminuza runaka bushobora kwaguka dukoranye na kaminuza yindi, yaba iyo mu Rwanda cyangwa iyo hanze i Burayi”.
Umuryango w’Ubumwe bw’i Burayi uvuga ko watanze amafaranga y’u Rwanda miliyoni 900, azajya afasha abarimu n’abanyeshuri ba kaminuza zo mu Rwanda n’iz’i Burayi mu ngendo zigamije gusurana no kungurana ubumenyi.
Umuyobozi wungirije wa Kaminuza y’u Rwanda ushinzwe amasomo, avuga ko hazashyirwaho uburyo abanyeshuri bajya i Burayi cyangwa abajya gusurana hagati ya za kaminuza zo mu Rwanda, bagomba kujya babihatanira.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/ibikorwa-by-uburezi/article/kaminuza-z-i-burayi-n-iz-u-rwanda-zatangije-ubufatanye-mu-kwigisha,Education
Kaminuza ya UTAB yabonye umuyobozi mushya,"Itangazo ryashyizweho umukono n’umuyobozi w’agateganyo wa UTAB, Dr.Niyonzima Eliezer, riravuga ko Musenyeri Nzakamwita yagize Dr. Ndahayo umuyobozi wa UTAB, “Ashingiye ku Mategeko Shingiro y’Umuryango ‘University of Technology and Arts of Byumba’ (UTAB); ashingiye kandi ku Itegeko No 01/2017, ryo kuwa 31/01/2017, Rigena Imiterere, Imitunganyirize n’Imikorere by’Amashuri Makuru”.
Iri shuri rikuru ribonye umuyobozi mushya, nyuma y’uko ryakunze kumvikanamo ibibazo bishingiye ku miyoborere.


Abanyamakuru ba Kigali Today
@ kigalitoday
",https://www.kigalitoday.com/uburezi/amashuri/article/kaminuza-ya-utab-yabonye-umuyobozi-mushya,Education
Mu mezi atatu amacumbi ya APAPEC afashwe n’inkongi biyujurije aya miliyoni 86,"Ni inyubako yubatswe mu gihe cy’amezi atageze kuri atatu, mu rwego rwo kugoboka abanyeshuri batari bafite aho kurara hakwiriye.
Ni nyuma yuko ku itariki ya 18 Ukwakira 2019, inkongi y’umuriro yibasiye icyo kigo, amacumbi agenewe abahungu agakongoka ndetse n’ibikoresho byabo byose bihiramo.
Nyuma y’ayo makuba yari agwiririye icyo kigo cy’amashuri, ntabwo ababyeyi bigeze barebera. Bahise bafata umwanzuro wo gushaka uko bakwishakamo ibisubizo batekereza kubaka andi macumbi mu buryo bwihuse mu rwego rwo gutabara abo bana.
Iyo nyubako yatangiye kubakwa mu kwezi k’Ukuboza 2019 yamaze kuzura aho yatwaye amafaranga y’u Rwanda asaga miliyoni 85, amafaranga angana na miliyoni 11 muri yo agurwa ibitanda.
Uruhare rw’ababyeyi ku mafaranga iyo nyubako yatwaye rungana na miliyoni 45 z’amafaranga y’u Rwanda, mu gihe indi nkunga yaturutse muri Minisiteri y’Uburezi, Minisiteri y’Ibikorwa by’Ubutabazi (MINEMA), Akarere ka Rulindo n’abandi bafatanyabikorwa.
Mu muhango wo gutaha ku mugaragaro iyo nyubako wabaye ku itariki 13 Gashyantare 2020, byari ibyishimo ku babyeyi, abanyeshuri, abayobozi b’ikigo n’ubuyobozi bw’inzego zinyuranye za Leta n’izigenga, aho bishimiye kuba bageze ku ntego bihaye mu gihe gito, yo gufasha abana kuva mu bibazo byabagwiririye bagakomeza amasomo yabo batekanye.
Umuyobozi wa GS APAPEC, Dunia Jean Marie Vianney, wavuze mu izina ry’ababyeyi, yashimiye abanyeshuri baranzwe n’ikinyabupfura, bagaragaza umwete wo kwiga nyuma y’ingorane zikomeye banyuzemo.
Avuga ko kuba amacumbi yuzuye bitavuze ko ibibazo by’icyo kigo birangiye, kuko batekereza no kubaka n’uruzitiro rurinda abana kurangara.
Yagize ati “Hari bimwe mubyo twagezeho mu myaka ibiri ishize, aho twabashije kubaka ibyumba bitanu by’amashuri, amacumbi y’abakobwa, none tubashije kubaka n’amacumbi y’abahungu nyuma yuko inkongi yibasiye ayo twari dusanganywe.
Ikindi duteganya gukora harimo kubaka uruzitiro, icyumba mberabyombi, ibibuga bifasha abana kwidagadura n’ibindi”.
Uwo muyobozi kandi yavuze ko bagiye gushyiraho n’ingamba zinyuranye zirimo imihigo mu bijyanye n’imitsindire, aho abana batangiye kuyisinyira imbere y’ababyeyi babo, mu gihe batangiye no kujya bahemba abana batsinze neza kurusha abandi ndetse n’abarezi babo.
Ni ishuri ritoza abana kuvumbura udushya bifashishije ubumenyi bahabwa aho batangiye no gukora imiti yica udukoko.
Umuyobozi w’ikigo agira ati “Na za nzige mwumva zitera, buriya tuzakora umuti mwinshi ku buryo tuzajya gufasha abaturanyi bacu tuzihashye zitaragera mu gihugu cyacu”.
Ku ruhande rw’abanyeshuri, bagaragaje ibyishimo muri wo muhango wo gutaha ayo macumbi, aho bemeza ko bagiye kurushaho kwiga neza, barushaho kongera ubumenyi n’amanota.
Bikorimana Yves wiga mu mwaka wa gatandatu w’amashuri yisumbuye muri APAPEC Murambi, agira ati “Ubwo amacumbi yashyaga twari mu bizamini. Murumva kubihuza n’icyo kiza byari bigoranye cyane. Turashimira Imana n’abatubaye hafi muri ibyo bibazo, tubihuje n’iki gihe ubwo ayo macumbi yashyaga twari tubayeho nabi cyane bamwe turara mu mashuri kugira ngo tudatakaza amasomo yacu. None uyu munsi tubonye amacumbi, inyubako nziza ijyanye n’igihe iyo uryama neza ubasha gutekereza neza”.
Akomeza agira ati “Mu mihigo twasinyiye imbere y’ababyeyi n’abayobozi nta kintu tuzitwaza, tugomba gutsinda neza byanze bikunze”.
Uwera Anitha ati “Amacumbi akimara gushya twahuye n’imbogamizi ku bana bari bamaze guhisha amakaye yabo, ibitabo n’imyambaro mu gihe gikomeye aho twari mu bizamini.
Byari bigoranye kwiga, ariko ubu aya macumbi abaye ibisubizo. Ibikoresho by’abanyeshuri bifite umutekano ndetse n’amasomo ararushaho kugenda neza”.
Umuyobozi w’ishami rishinzwe ibikorwa remezo by’amashuri n’ibipimo ngenderwaho muri MINEDUC, yavuze ko Minisiteri itari kurebera icyo kibazo APAPEC yagize, batanga ubufasha bunyuranye aho batanze ibiryamirwa n’ibindi bikoresho binyuranye.
Yavuze ko kuba amacumbi y’abana yuzuye mu gihe cy’amezi abiri gusa, ari umuhigo udazanzwe mu gihe cyari gitunguranye cy’ibiza.
Uwo muyobozi yavuze ko Minisiteri y’Uburezi izakomeza gufasha iryo shuri, ati “Minisiteri izakomeza gufatanya na APAPEC Murambi, haba mu bikorwa remezo ndetse no guteza imbere ireme ry’uburezi muri rusange.
Ntabwo ireme ry’uburezi ryagenda neza abana barara babyiganye cyangwa badafite aho kwigira. Nk’intumwa ya Minisiteri y’Uburezi, tuzabakorera ubuvugizi tubafashe kwagura ibikorwa remezo mwatugaragarije ko bikenewe”.
Yashimye ubutwari bwaranze abanyeshuri, aho batahungabanyijwe n’icyo kiza, ahubwo bakomeza gushyira imbaraga mu masomo yabo.
Ashimira n’abatabaye ku ikubitiro barimo Polisi y’Igihugu yakoze ibishoboka mu kuzimya iyo nkongi ari nako ifasha abanyeshuri mu kubona imyambaro.


Ubwo butwari bwo gutabarana kandi bwagarutsweho na Marie Claire Gasanganwa, Umuyobozi w’Akarere ka Rulindo wungirije ushinzwe imibereho y’abaturage, washimiye buri wese mu bagize uruhare muri icyo gikorwa cy’ubutabazi mu gihe cy’iyo nkongi no mu gihe cyo kubaka ayo macumbi.
Ati “Ubufatanye bwaranze buri wese muri iki gikorwa ni isomo rikomeye. Mwahoze mwumva abana bahiga gukomera ku muco, natwe abakuru dukomere ku muco w’ubufatanye, ni wo utuma dutera imbere, ni wo utuma tugera ku byiza kandi iyo twafatanyije gutya, nta wabisenya tureba nkuko ya ndirimbo ibivuga”.
Iyo nyubako nshya icumbikiye abanyeshuri 250, irimo ibyangombwa byose byifashishwa n’abana mu rwego rwo kugira ngo bakomeze amasomo yabo batekanye.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/mu-mezi-atatu-amacumbi-ya-apapec-afashwe-n-inkongi-biyujurije-aya-miliyoni-86,Education
Arakangurira abakobwa kwiga amasomo ya Siyansi,"

Uyu mukobwa wiyamamarije mu Ntara y’Uburengerazuba, akaza no kujya muri 20 ubu bari mu mwiherero, yavuze ko ikimuraje ishinga ari ugukora ubukangurambaga ku bakobwa bagakangukira kwiga amasomo ya Siyansi n’Ikoranabuhanga kuko asanga abakobwa biga bene aya masomo bakiri bake bigatuma benshi batajyana n’umuvuduko w’iterambere ry’igihugu.
Ishami ry’Umuryango w’Abibumbye rishinzwe Uburezi, Umuco na Siyansi, rigaragaza ko 30% gusa by’abakobwa biga mu mashuri makuru na kaminuza ari bo babasha gukurikira amasomo ya Siyansi n’Ikoranabuhanga naho 12% gusa bakaba ari bo bari mu kazi kajyanye na Siyansi, bikaba bigira ingaruka ku iterambere ry’ibihugu muri rusange.
Iki rero ngo ni ikibazo Miss Rwiririza ashaka guhangana na cyo, naramuka abaye Miss Rwanda. Uburyo azabikoramo, ngo ni ukuzenguruka amashuri yisumbuye na kaminuza akora ibiganiro mpaka bigamije ubukangurambaga bwo gukangurira abakobwa kwiyumvamo ubushobozi no gutinyuka aya masomo kuko ngo ari amasomo nk’ayandi.
Umunyamakuru wa Kigali Today/KT Radio
@ gentil_gedeon

",https://www.kigalitoday.com/uburezi/ibikorwa-by-uburezi/article/arakangurira-abakobwa-kwiga-amasomo-ya-siyansi,Education
Ababyeyi bateje impagarara ku ishuri no ku murenge barabifungirwa,"

Umunyamabanga Nshingwabikorwa w’Umurenge wa Rwabicuma, Ingabire Claire, avuga ko ibi byabaye ku wa gatatu tariki 12 Gashyantare 2020. Abanyeshuri bahanganye n’abarezi ni umuhungu wiga mu mwaka wa gatanu, na mushiki we wiga mu wa gatandatu, bose mu mashuri yisumbuye.
Ingabire yagize ati “Nagiye kuri iri shuri mpurujwe, mpageze bambwira ko imvano y’amakimbirane ari ukuba umuhungu wiga mu wa gatanu yaravunnye umukubuzo w’ishuri mu ntangiriro z’igihembwe, umuyobozi w’ikigo amusaba kuzazana umushyashya, undi ntiyawuzana.”
Umuyobozi w’ishuri amusanze mu ishuri ejobundi tariki 12/2/2020, yamwibukije ko yari yamubwiye ko azagaruka kwiga azanye undi, maze aho gusohoka ngo ajye kuwushaka, ashaka gukubita umuyobozi.
Akomeza agira ati “Umwarimu wari mu ishuri yatabaye umuyobozi w’ikigo, agundagurana n’umwana amubwira ngo reka nkubite iki kigore. Icyo kigore ni umuyobozi w’ikigo yamubwiraga.”
Bakiri muri ayo, mushiki w’umuhungu yaturutse mu ishuri yigiramo na we aza kurwana, umuyobozi ushinzwe amasomo na we atabaye, wa mukobwa na we ngo amufata mu mashati.
Ubwo bari ku ishuri hamwe n’inzego z’umutekano, bari kubaza abana bigana uko byagenze, ba bana bateye amahane na bo bapfukamye mu ishuri imbere ya bagenzi babo, ngo bagiye kubona babona ababyeyi babo baje nk’abiteguye kurwana, bari kumwe na mukuru wabo utakiga.
Gitifu Ingabire ati “Rwose baje nk’abaje mu ntambara. Umuriri bari bafite bavuza induru utuma abana bari mu yandi mashuri basohoka. Bakubita urugi rw’ishuri twarimo, babwira abana bati ‘muhaguruke twigendere’.”
Ngo bagerageje kubasaba kumva uko ikibazo cyifashe, aho kubatega amatwi ahubwo barabasunika maze barigendera n’abana babo.
Umuyobozi w’Akarere ka Nyanza, Erasme Ntazinda, na we avuga ko ari uko byagenze, akanongeraho ko umuhungu washatse gukubita umuyobozi w’ikigo n’ubundi asanganywe imyitwarire itari myiza.
Kandi ngo aba babyeyi baje gufungwa kubera amahane bakomeje gutera no ku biro by’umurenge, aho bari bahamagawe kugira ngo bagirwe inama.
Ati “Ku murenge bagerageje kubasaba guhana abana babo, aho kumva batera amahane, maze babajyana kubafunga kuri polisi kugira ngo amahane acogore. Icyakora umugore ntiyarayemo, n’umugabo ku wa gatanu mu gitondo yaratashye.”
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/ababyeyi-bateje-impagarara-ku-ishuri-no-ku-murenge-barabifungirwa,Education
Seminari ya Gikongoro ifite ibimenyetso ko yariganyijwe ntiyaza mu 10 ba mbere,"Abanyeshuri baharangije mu mwaka wa gatatu bakoze ibizamini bisoza icyiciro cya mbere cy’amashuri yisumbuye mu bizamini biheruka byo mu mpera z’umwaka wa 2019 ni 35.
Bose bagize amanota yo mu cyiciro cya mbere, hagati y’umunani na 23. Impuzandengo y’amanota yabo ni 14.74.
Mu bigo by’amashuri byagaragaye ku rutonde rw’ibyagize amanota meza kurusha ibindi, irya mbere ryagize impuzandengo y’amanota 11,81 irya cumi rigira 17.86, nyamara PS Gikongoro ntirigaragaramo kandi ryaragize 14.74. ubundi ryagombaga kuba irya kane.
Ubuyobozi bw’iri shuri bwabibonye ku ikubitiro bunagerageza kubimenyesha Ikigo cy’Igihugu gishinzwe guteza imbere uburezi (REB) ngo bikosorwe bikiri mu maguru mashya, ariko nta cyakozwe nk’uko bivugwa na Padiri Francois Nshimiyimana, umucungamutungo muri iyi seminari.
Ati “Twagerageje kubaza mu babishinzwe ariko nta bisubizo bifatika twabonye. Twagerageje no kubandikira ku itariki 9 Mutarama ariko na n’ubu turacyategereje igisubizo”.
Muri iyi baruwa ngo basabaga ko niba harabayeho kwibeshya, byakosorwa, hanyuma haba hari ukuntu byagenze bakabasobanurira. Ngo banasabaga ko mu gihe mu banyeshuri babo bagize amanota meza haba hari abo bibagiwe guhemba nk’uko byakorewe abandi, byakorwa.
Ibi kandi ntibyagaragajwe n’iri shuri gusa, kuko n’uwitwa Christian Kabandana yabigaragarije REB yifashishije Twitter ku itariki 30 Ukuboza 2019, ari na wo munsi amanota yasohotseho.
Abanyeshuri bari bagize amanota umunani na bo bavuga ko bababajwe no kuba ikigo cyabo kitaragaragaye mu 10 bya mbere, nyamara bari bakoze cyane kugira ngo batsinde ariko na cyo bagiheshe ishema, cyane ko bwari ubwa mbere abanyeshuri bakigaho bakoze ibizamini bya Leta, kuko kimaze imyaka itatu gusa gifunguye imiryango.
Bernard Ukwizagira ati “Twararebye tubona amanota yacu ni meza pe! Twareba ibindi bigo 10 bya mbere tukabona hari ibyo twarushije, ariko tukibaza impamvu twebwe batadushyizemo kandi turimo”.
Patrick Niyiturengera na we ati “Biratubabaza kuba umwanya wa kane batarawanditse ngo nyine bigaragare n’abandi babimenye ko seminari yacu ya Gikongoro yabaye iya kane”.
Dr. Irenée Ndayambaje, Umuyobozi Mukuru wa REB, avuga ko we icyo kibazo atari akizi, ariko ko ubwo akimenye baza kukirebaho, uretse ko anifuza ko ubuyobozi bwa Seminari Ntoya ya Gikongoro bwamwihamagarira bakavugana.
Icyakora uyu muyobozi ntacyo avuga ku cyifuzo cy’uko hasohoka urundi rutonde rukosoye, rugaragaza ko iri shuri ryari mu ya mbere, nk’uko bo babyifuza.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/Seminari-ya-Gikongoro-ifite-ibimenyetso-ko-yariganyijwe-ntiyaza-mu-10-ba-mbere,Education
"Ku bana 49 nigisha, 15 ni bo bazi gusoma no kwandika Ikinyarwanda- Umwarimu ","Yabibwiye Abadepite bari muri Komisiyo y’Uburezi, Ikoranabuhanga, Siporo, Umuco n’Urubyiruko, bagendereye iri shuri tariki 12 Gashyantare 2020, mu rwego rwo kugenzura uko ireme ry’uburezi ryifashe.
Ni nyuma y’uko abadepite basabye abana biga muri iri shuri ry’umwaka wa gatatu kwandika amazina yabo, bamwe bakabishobora, abandi bikabananira.
Ni nyuma kandi yo gusaba umwana umwe gusoma umwandiko wo mu gitabo cy’umwaka wa kabiri bikamunanira, banamubaza inyuguti zigize ibihekane akananirwa kuzisoma.
Abajijwe uko abona abana yigisha mu bijyanye no gusoma no kwandika Ikinyarwanda, umwarimu wigisha aba bana, Espérance Uzamukunda, yagize ati “urebye ku bana 49 nigisha, 15 bonyine ni bo bazi gusoma no kwandika”.
Uyu mwalimu avuga ko abona kugira ngo abo bana batazi gusoma no kwandika babashe kubimenya ari uko yatangirira ku nyajwi n’ingombajwi nk’uwigisha mu mwaka wa mbere, kandi ibyongibyo ngo ntibishoboka.
Ati “Ibi mbona biterwa na kuriya bimura abana bose bitewe n’umubare w’abo ufite, bagaterura na ba bandi bagize 20, cyangwa 30 ku ijana. N’aba 17. Nk’abongabo urumva niba atazi ingombajwi imwe, kuzamushyira kuri eshanu mu wa gatatu, keretse mbanje gusubira ku by’inyuma”.
Kuri iri shuri kandi, umwana wiga mu mwaka wa kabiri w’amashuri yisumbuye bamusabye gusoma umwandiko mu Cyongereza biramunanira, ariko n’uw’Ikinyarwanda wo mu gitabo cyo mu mwaka wa kabiri awusoma nk’umwana ucyiga ibihekane.
Mu mpamvu zitera abana kutamenya gusoma no kwandika, abarimu bo kuri iri shuri bagaragaje ko harimo ubucucike mu ishuri butuma mwalimu atabasha kugera ku bana bose ngo abashe kubafasha.
Violette Kabalisa, umaze imyaka 40 yigisha, yatanze urugero rw’umwarimu wari ufite umwana yajyaga abona yandika ibintu bidasomeka, bukeye imvura iza kugwa, haza bakeya, hanyuma abasha kubona ko wa mwana yandikaga ajyana mu mujyo unyuranye n’uw’abandi bandikamo (yavanaga iburyo ajyana ibumoso).
Ati “Njye numva mu myaka ibanza y’amashuri abanza, mu wa mbere, mu wa kabiri no mu wa gatatu, hajya haba abana bari hagati ya 25 na 30. Mu myaka yo hejuru baba baramenye gusoma bashobora kwirwanaho, noneho bakaba 45 na 50”.
Brigitte Ingabire, na we wigisha kuri GS Uwinkomo, avuga ko uburyo bwo kwigisha amasomo amwe n’amwe mu mashuri abanza (professorat) buri mu bituma mwarimu atabasha kugera ku bana bose ngo abafashe.
Ati “Iminota 40 n’abana 60 rwose, mwarimu ntabwo abasha gufasha abana bose. Kandi natamenya Ikinyarwanda ari rwo rurimi rwe, ngira ngo za nyuguti azazijyana no mu cyongereza no mu zindi ndimi”.
Mu bindi bibangamira ireme ry’uburezi, abarezi bo kuri GS Uwinkomo bagaragarije intumwa za rubanda zabagendereye, harimo kuba hari abana baturuka mu miryango itabitaho, ntibanafatanye n’abarimu mu kubarerera.
Abana baturuka muri bene iyi miryango itabitaho akenshi iba inarimo ihohotera, usanga nta bikoresho by’ishuri bafite cyangwa baba babifite bagera ku ishuri ntibabashe gukurikira neza bitewe n’amakimbirane baba basize iwabo.
Harimo no kuba hari abana baturuka kure cyane bakagera ku ishuri bakererewe, bityo bagasanga abandi babasize, kuba harashyizweho ibwiriza rivuga ko mu ishuri hatagomba gusibira abana barenze 5% ndetse no kuba hari abana batoya batabanza kwiga mu mashuri y’inshuke, ugasanga mu gihe cyo kubigisha mwarimu ari kubatoza kwimyira no kujya ku musarane.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/ku-bana-49-nigisha-15-ni-bo-bazi-gusoma-no-kwandika-ikinyarwanda-umwarimu,Education
Ikibazo cy’ibirarane by’imishahara y’abarimu kigiye kuba amateka – REB,"Dr Ndayambaje yagize ati “Gahunda yo gushyira abarimu bashya mu myanya twarayitunganyije mu turere dusaga 25, gusa dukomeje gukorana n’abayobozi batandukanye mu turere kugira ngo byihutishwe birangire. Mu gihe kiri imbere turateganya gushyiraho uburyo bwo kubika amakuru ku rwego rw’igihugu, areba abantu bashya binjira mu mwuga wo kwigisha”.
Ati “Ibyo bizatuma kubashyira mu myanya byihuta bityo n’ikibazo cy’imishahara itinda kirangire burundu”.
Ibi arabivuga mu gihe bamwe mu barimu bamaze iminsi bagaragaza ko umushahara wabo utinda kubageraho kandi baba bawukeneye ngo ubafashe mu mibereho yabo ya buri munsi.
Abaganiriye na Kigali Today bavuga ko baheruka umushahara w’Ukuboza 2019, wabagezeho mu mpera z’uko kwezi, bakaba barategereje uwa Mutarama uyu mwaka amaso agahera mu kirere kandi haba hari imyenda bagomba kwishyura no gukemura ibindi bibazo by’ingo zabo, bakifuza ko icyo kibazo cyarangira.
Umwe muri abo barimu wo mu Ntara y’Iburasirazuba utifuje ko amazina ye atangazwa, avuga ko kudahemberwa igihe bibabangamiye, cyane ko batanahabwa amakuru ku mpamvu y’iryo tinda.
Agira ati “Duheruka guhemberwa ukwezi k’Ukuboza umwaka ushize. Biba byatuyobeye kuko no mu badukuriye nta n’uwo tubona uza ngo aduhe agakuru kuri iryo tinda, duhera mu gihirahiro ubundi tugategereza”.
Ati “Bitugiraho ingaruka rero, nkanjye mfite inguzanyo ya Banki mba ngomba kwishyura ukwezi kurangiye none reba iminsi irenzeho. Ubu batangiye gushyiraho amande, ni ikibazo gikomeye.”
Undi ati “Umushahara wa mwalimu ugize kuba ari muto hakiyongeraho gutinda kuwubona, biratuzahaza. Baratubwira ngo bitinzwa no gushyira abarimu mu myanya (Placement), sinumva ukuntu abasanzwe twabuzwa guhembwa n’abashyashya, ababishinzwe babitunganye bityo iki kibazo kirangire”.
Uyu na we ati ‘Twari tumenyereye guhembwa mu matariki 26 cyangwa 27 none ukundi kwezi kugeze hagati. Nk’ubu umuntu aba yarikopesheje akanaguza amafaranga ngo abana bajye ku ishuri, ukwezi kwarangira bagatangira kukwishyuza, ukabura icyo uvuga ku buryo utangira kwihisha ari ko gutakaza ubunyangamugayo, birababaza”.
Umwe mu bashinzwe imishahara y’abarimu, Beshobeza Jean Damascène ukorera mu karere ka Nyagatare, avuga ko gutinda kw’imishahara y’abarimu ari ikibazo rusange, ko akenshi biterwa no gushyira abarimu mu myanya bitinda.
Ati “Icyo ni ikibazo rusange kiri hirya no hino mu gihugu, kigaterwa na placement kuko habayeho guhindagura imyanya y’abarimu, kandi REB ivuga ko tutahemba icyo gikorwa kitararangira. Icyakora birimo gukorwa byihuse ku buryo bitazarenza itariki 13 z’uku kwezi tutabahembye, kugira ngo gikemuke ni uko placement zazajya zikorwa kare”.
Uretse n’ikibazo cy’itinda ry’imishahara, bamwe mu barimu bavuga ko kubona ibaruwa ya burundu yemeza ko ari abakozi ba Leta bitinda cyane bigatuma imisanzu y’ubwiteganyirize bwabo itagera mu kigo kibishinzwe, bityo bakamara imyaka nta bwisungane mu kwivuza (RSSB) bafite bikabagora kandi ari abakozi nk’abandi, bakifuza ko byakosorwa.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/ikibazo-cy-ibirarane-by-imishahara-y-abarimu-kigiye-kuba-amateka-reb,Education
Kaminuza ya Mainz yasuye INES-Ruhengeri mu rwego rwo kunoza umubano,"Ni ibiganiro byatangiye ku wa mbere ku tariki 10 Gashyantare 2020, biri kubera ku cyicaro cya INES-Ruhengeri aho abanyeshuri icyenda baturutse muri iyo Kaminuza yo mu Budage na bo bari gukorana n’abanyeshuri ba INES ubushakashatsi bujyanye n’umuco w’ibihugu byombi.
Mainz ni Kaminuza imaze igihe cy’imyaka isaga umunani igiranye amasezerano y’imikoranire na INES-Ruhengeri, mu rwego rwo guteza imbere ubumenyingiro hagamijwe no gutanga ibisubizo ku iterambere ry’ibihugu byombi nk’uko bivugwa na Padiri Dr Hagenimana Fabien, Umuyobozi wa INES-Ruhengeri.
Agira ati “Hashize imyaka igera ku munani tugiranye ubufatanye na Kaminuza ya Mainz. Twagiyeyo mu rwego rwo gushaka za Kaminuza zadufasha gushyira mu ngiro ubumenyingiro, dushaka ko Kaminuza yacu itaberaho mu gutanga impapuro gusa, ahubwo itanga ibisubizo ku iterambere ry’igihugu. Bityo rero twagombaga kwishingikiriza ababifitemo uburambe nka Kaminuza ya Mainz”.
Umuyobozi wa INES-Ruhengeri kandi avuga ko ibiganiro hagati y’impande zombi bikomeje, mu rwego rwo kuvugurura umubano n’imikorere hagati y’izo kaminuza aho bakomeje kuganira ku mishinga inyuranye izamura urwego rw’abana biga muri ayo mashuri yombi no kwagura imyumvire ku rwego rw’umuco, n’ubumenyi.
Ati “Turaganira uburyo ubufatanye bwacu na Kaminuza ya Mainz bwajya imbere kurusha uko bwari bumeze, abanyeshuri bacu n’aba Kaminuza ya Mainz buri mwaka bajyaga bahura mu gihe cy’icyumweru bakungurana ibitekerezo ku rwego rw’umuco n’imyumvire, ariko ubu Perezida w’iyo Kaminuza yiyiziye kugira ngo turebe uburyo busobanutse bwo gukorana tugendeye ku mahirwe bafite natwe ayo dufite”.
Nk’uko Padiri Hagenimana Fabien akomeza abivuga, muri iyo mikoranire haribandwa ku mashami abiri yigishwa muri INES-Ruhengeri ari yo Civil Engineering (ubwubatsi) na Land Survey (gupima ubutaka), ndetse hazarebwe n’ishami rya Architecture (gushushanya/gukora inyigo z’inyubako).
Ngo ayo ni amashami afite inzobere zinyuranye muri Kaminuza ya Mainz, aho ubuyobozi bwa INES-Ruhengeri bwizeye gukomeza kuzamura ubumenyi buhanitse muri ayo masomo aho abarimu bo muri Mainz bamaze kwemererwa n’iyo Kaminuza kuza kwigisha muri INES no gukorana ubushakashatsi n’abanyeshuri ba INES-Ruhengeri hatibagiwe no gukaza ubumenyi mu rurimi rw’Ikidage.
Padiri Dr Hagenimana Fabien ati “Umuyobozi wa Mainz yaminuje muri Civil Engineering, kandi murabizi ko INES-Ruhengeri ari intyoza muri iryo shami, arashaka ko hagira igikorwa muri INES-Ruhengeri.
Akomeza agira ati “Hari n’umuhanga mu byo gupima ubutaka na we wazanye n’umuyobozi wa Kaminuza. Hari uburyo bwo gukorana butandukanye, burimo n’uko abarimu babo bagiye kuza batwigishiriza. Hari ugukorana ubushakashatsi bunyuranye no kwiga ururimi rw’ikidage kugira ngo imikoranire ikomeze irusheho kunoga”.


Itsinda ry’abayobozi ba Kaminuza ya Mainz riyobowe na Prof Gerhard Muth waje aherekejwe n’abarimu ndetse n’abanyeshuri icyenda biga muri iyo Kaminuza, aho mu biganiro uyobozi bwa Kaminuza ya Mainz bugirana n’ubuyobozi bwa INES-Ruhengeri, abo banyeshuri baturutse muri Mainz na bo bari mu mishinga inyuranye bari gufatanyamo n’abanyeshuri ba INES, aho bari kwiga ku bijyanye n’umuco.
Mu biganiro abahagarariye Kaminuza ya Mainz bagiranye n’ubuyobozi bwa INES-Ruhengeri baremeza ko bishimiye ibyavuye mu biganiro byo kunoza umubano bafitanye.


Prof Gerhard Muty, Perezida wa Kaminuza ya Mainz agira ati “Ku nshuro ya mbere ngeze mu Ruhengeri aho ndi mu biganiro n’ishuri rya INES-Ruhengeri, ndashaka ko twongera umubano n’iyo Kaminuza kandi ibiganiro biri kugenda neza cyane. INES-Ruhengeri nakunze ahantu heza yubatse. Ni Kaminuza itanga ubumenyi bufite ireme, ni yo mpamvu twahisemo kugirana ubufatanye na yo, hari imishinga myinshi turi gutegurana mu minsi iri imbere”.
Uretse Kaminuza ya Mainz ifitanye umubano na INES-Ruhengeri, ku bufatanye na Leta ya Rhénanie Palatinat hari kaminuza esheshatu zo mu Budage zikorana na INES-Ruhengeri zirimo Kaminuza y’ubumenyingiro ya Cologne, Kaminuza ya Leipzig n’izindi.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/kaminuza-ya-mainz-yasuye-ines-ruhengeri-mu-rwego-rwo-kunoza-umubano,Education
Ikigo Keza kigiye gutangirana abana 150 biga gukora Robo,"

Hashingiwe ku rugero rw’umwana w’icyitegererezo, wahawe izina rya ‘Keza Nyiramajyambere’, Umuyobozi Mukuru w’Urwego rw’Igihugu rw’iterambere (RDB), Claire Akamanzi, yavuze ko hifashishijwe ikoranabuhanga, Keza azagira imyaka 30 afite Kompanyi yitwa Keza Heza LTD, izaba ishobora kumwinjiriza nibura ibihumbi 10 by’amadolari ya Amerika ku kwezi, kandi nibura ashobora guhemba abakozi 50.000 aho azaba yakira abakiriya 50.000 nk’ikigo Facebook.
Nyuma y’amezi abiri gusa icyerecyezo cya Keza Nyiramajyambere cyatangiye gushyirwa mu ngiro, ku bufatanye na Leta y’Ubuyapani, ahatashywe ikigo cya mbere mu Rwanda kizajya kigisha ibijyanye n’ikoranabuhanga cyiswe ‘Keza Learning Centre’, kigiye gutangira kwigisha abana bato kuzaba impuguke mu ikoranabuhanga rigezweho, rizatuma bavamo abahanga kabuhariwe mu myaka iri imbere.
Ikigo Keza cyashyizwe mu Murenge wa Gikondo mu Mujyi wa Kigali, kikaba cyaratashywe ku mugaragaro n’Intumwa ya Leta y’Ubuyapani mu Rwanda, Ambasaderi Masahiro Imai, hamwe n’abandi bafatanyabikorwa bigenga mu burezi bwa siyansi bagera ku 10.
Iki kigo kizashyira imbere kwigisha ubumenyi bwo gukora no gukoresha za robo mu binyabuzima, ubuvanganzo n’umuco ndetse hazanashyirwamo ishuri ryigisha muzika, rikaba rifite ubushobozi bwo kwakira abana basaga 150 bafite hagati y’ikigero cy’imyaka 3-17.
Umuyobozi Mukuru wa Keza Centre, Mutsinzi Antoine, avuga ko abana bazahabwa ubumenyi mu bice bine, ari byo ikoranabuhanga, ibinyabuzima, ubuvanganzo na siporo, ibyo ngo bikazatuma baba indashyikirwa mu myaka 30 iri imbere.
Mutsinzi avuga ko kwakira abanyeshuri bihita bitangira, ababyeyi bifuza kuzana abana babo muri iryo shuri bakazajya bishyurira umwana amafaranga 5000frw ku masomo y’amasaha atanu cyangwa 10.000frw ku bifuza kumara umunsi wose mu kigo.
Avuga kandi ko ikigo giteganya gufasha ababyeyi bajyaga bohereza abana babo mu bigo by’imyidagaduro mu munsi ya wikendi, kuko Keza izashyiraho uburyo bw’imyidagaduro no kwigisha ibijyanye n’umuco byiyongera kuri ayo masomo yo gukora no gukoresha za robo.
Agira ati “Aho gufata umwana ukamujyana mu bigo by’imikino ubishyurira 5000frw ngo bakine gusa, byaba byiza ubazanye hano bakiga kandi barangiza amasomo bakidagadura uko bifuza”.
Ku bijyanye n’ababyeyi badafite ubushobozi bwo kwishyura ikiguzi cy’uburezi kuri iki kigo, Mutsinzi avuga ko bateganya gukorana na bimwe mu bigo by’amashuri byo mu Mujyi wa Kigali no mu byaro, ku buryo hajya hifashishwa ikoranabuhanga ryimukanwa mu gusanga abana aho bari ku bufatanye n’abanyeshuri ba ‘African Leadership University’ ( ALU) .
Harerimana Charles wazanye umwana we w’imyaka irindwi, Charlene Umutoniwabo, avuga ko azakora ibishoboka byose yitanga ngo umwana we w’umukobwa azavemo inzobere mu ikoranabuhanga rya za robo.
Agira ati “Ikoranabuhanga ni bwo buzima bw’abana bacu mu minsi iri imbere bitandukanye natwe, tugomba kubafasha bitabaye ibyo ubuzima buri imbere bwazabagora mu bice byose igihe ubuzima buzaba buhenze cyane ku bazaba batibona mu iterambere ry’ikoranabuhanga na siyansi”.
Ni iki abiga muri Keza bazasarura? 
Abana bazagaragaza ubuhanga buhanitse mu kigo Keza bazahabwa amahirwe yo gukorana n’ikigo mpuzamahanga cy’impuguke mu ikoranabuhanga cyafunguwe mu Rwanda, gifasha abashakashatsi bakiri bato b’Abanyarwanda, cyatangijwe na ‘Worl-a global’ gishyigikira imishinga y’urubyiruko.
Ikigo 1000 Alternatives na Keza bazafatanya gusuzuma no gutyaza impano z’abana bazaba indashyikirwa mu masomo yo gukora no gukoresha za robo kugira ngo babe ari bo batangira gufashwa mu mishinga yabo izaba yatsinze.
Umuhuzabikorwa w’umushinga 1000 Alternatives, Ali Atman, avuga ko biteguye gutanga inkunga ishoboka mu guteza imbere ubuhanga bw’abana mu kuvumbura no gukuza impano bafashijwe n’impuguke, n’ubujyanama mu guteza imbere ubumenyi bwabo mu gutekereza imishinga myiza kandi y’icyitegererezo.
Ikigo Keza kitezweho kuba igicumbi y’ubuhanga mu gukora za porogaramu za mudasobwa no gutanga abahanga mu ikoranabuhanga, mu gihe u Rwanda rushyize imbere kwishakamo impuguke zarwo mu ikoranabuhanga, kugira impuguke mu gukora, gukoresha no kugenzura indege zitagira abapilote bazafasha gukora mu ishuri rizatangira umwaka utaha.
Kugira impuguke mu ikorabuhanga kandi bizafasha mu kongera imbaraga mu kwigisha ikoranabuhanga rya mudasobwa mu guhangana n’ibitero bishingiye ku itumanaho ry’ikoranabuhanga, ahateganyijwe ko ayo masomo yakongerwa mu nteganyanyigisho y’ikoranabuhanga mu mashuri.
Abanyamakuru ba Kigali Today
@ kigalitoday
",https://www.kigalitoday.com/uburezi/amashuri/article/ikigo-keza-kigiye-gutangirana-abana-150-biga-gukora-robo,Education
"Kugenera umwana nibura iminota 15 akagusomera, byamwungura ubwenge","Ubu butumwa yanabugejeje ku babyeyi bitabiriye gutangiza ubukangurambaga bwitwa “Mumpe urubuga nsome!”, tariki 5 Gashyantare 2020. Ubu bukangurambaga bugamije gukangurira ababyeyi gufasha abana babo gukunda gusoma, no kubaha umwanya wo gusoma ibitabo batahanye, babikuye ku ishuri.
Yagize ati “Tujye duha umwana nibura iminota 15 avuye ku ishuri, tumusabe gusoma inkuru mu dutabo ku ishuri babatiza, kandi inkuru asomye tuyimusobanurire kuko hari igihe abisoma atabyumva.”
Yunzemo ati “N’ababyeyi bajye baza basome. Tudasomye ya Nyirantare cyangwa ya Muriture, ahubwo dusoma ibitabo.”
Umwalimu muri Kaminuza y’u Rwanda witwa Muhire Cassien watangije ubu bukangurambaga mu Karere ka Huye, yavuze ko kugira ngo ababyeyi babashe gufasha abana mu myigire yabo no kumenya gusoma, bisaba kubaha umwanya, kandi ko bawushatse batawubura.
Yitanzeho urugero rw’ukuntu yabaga muri Uganda agafasha abana mu myigire yabo, aho aziye mu Rwanda agatangira kwigisha muri kaminuza, hanyuma akajya atahana ibitabo byo gusoma kugira ngo abashe kwigisha neza, bityo ntiyongera kubonera abana umwanya.
Icyakora ngo umwana we wigaga mu mwaka wa kane w’amashuri abanza yaramukebuye.
Ati “Yansabye iminota itanu yo kuvugana na we, arambaza ati hagati y’iki gikapu natwe, ukunda iki? Naramubwiye nti ntuzongera kukibona. Kuva icyo gihe, hari muri 2002, sindongera gutahana akazi mu rugo.”
Ababyeyi bari bitabiriye ubu bukangurambaga batashye biyemeje gufasha abana babo kugira ngo bakunde gusoma. Claire Vuguziga ati “Najya ava kwiga nzajya mubaza uko ku ishuri byagenze, muhe n’umwanya wo gusoma.”
Ubukangurambaga “Mumpe urubuga nsome!” buzamara umwaka wose. Buzajyanirana no gutoza abana kwandika inkuru mu Kinyarwanda, bizanyuzwa mu marushanwa.
Mu Karere ka Huye, Minisiteri y’Uburezi imaze kuhatanga ibitabo ibihumbi 35 byo gusoma. Hamaze gutangwa kandi n’ibitabo bisaga ibihumbi 37 by’inkuru, by’umushinga “Soma Umenye.”
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/kugenera-umwana-nibura-iminota-15-akagusomera-byamwungura-ubwenge,Education
Gukundisha abana gusoma bakiri bato bibarinda kurangara,"Ibyo byagarutsweho n’abayobozi batandukanye kuwa gatatu tariki ya 5 Gashyantare 2020, ubwo Minisiteri y’Uburezi (MINEDUC) n’abafatanyabikorwa bayo bibumbiye mu ihuriro ‘Soma Rwanda’, batangizaga ubukangurambaga buzamara umwaka, bwo gukundisha abana gusoma no kwandika.
Ni igikorwa giterwa inkunga n’Umuryango w’Abanyamerika wita ku iterambere mpuzamahanga (USAID), cyatangirijwe mu turere twose tw’igihugu, kikaba gifite insanganyamatsiko igira iti “Mumpe urubuga nsome”.
Umuyobozi wungirije w’Akarere ka Nyarugenge ushinzwe iterambere ry’ubukungu, Vedaste Nsabimana witabiriye icyo gikorwa muri ako karere, yavuze ko ubwo bukangurambaga ari ingirakamaro, kuko butuma abana batarangara.
Agira ati “Ubu bukangurambaga bufite agaciro kanini kuko bufasha abana gukunda gusoma. Ubundi iyo abana bavuye ku ishuri akenshi birukankira mu kureba amafilime n’ibindi binyuranye bibarangaza, ariko ibi bituma ibyo kurangara babireka ahubwo bagasoma, bakiyungura ubwenge”.
Ati “Ubu ku bufatanye na Soma Umenye, ibigo by’amashuri ya Leta n’ibifatanya na yo bifite amasomero arimo ibitabo bihagije. Abana bahabwa umwanya wo gusoma ibitabo bitandukanye bari ku ishuri, ariko bakanabitizwa bakajya gusomera iwabo mu ngo, bituma bamenya gusoma neza ndetse no kuvuga bityo bagatsinda neza n’andi masomo”.
Umwe mu babyeyi bitabiriye icyo gikorwa, Mukagahima Immaculée, avuga ko azi akamaro ko kumenya gusoma no kwandika ari yo mpamvu yabikundishije umwana we kugeza abimenye neza.
Ati “Kubera ko umwana wanjye yakundaga gutahana udutabo, twaricaranaga nkamusomera inkuru agakurikira, hanyuma na we akansomera ubundi tukaziganiraho. Nabonye ari ibintu bifite akamaro kuko byatumye no kwandika neza ikinyarwanda byihuta, ubu ni umuhanga no mu yandi masomo”.
Uwo mubyeyi akomeza agira abandi inama yo gufasha abana babo kumenya gusoma, ndetse na bo abatabizi bakabyiga, kuko kuri we utazi gusoma no kwandika yibera mu bujiji kandi bukaba butatuma ateza imbere igihugu.
Muri icyo gikorwa kandi, abana bo muri Nyarugenge barushanyijwe mu kwandika inkuru nziza umwaka ushize, abitwaye neza barabihembewe, mu rwego rwo gushishikariza abandi bana kugira ishyaka ryo kwandika udutabo twafasha abandi kwiyungura ubwenge.
Hahembwe abana 36 ku rwego rw’akarere, naho babiri na none bo muri ako karere bakaba barahembwe ku rwego rw’igihugu.
Umwe mu bana bahembwe, Umutoni Valentine w’imyaka 13, avuga ko kugira ngo atsinde byatewe n’uko yagize umuhate mu kwimenyereza gusoma kandi n’umubyeyi we akamufasha.
Ati “Umubyeyi wanjye yakundaga kumfasha kumenya gusoma no kwandika kandi nanjye kubera ko nabikundaga, sinataga umwanya ndeba amafilime cyangwa ngo njye mu bindi byanshuka. Byatumye nkura mbizi ari yo mpamvu mu irushanwa nabashije gutsinda kandi nzabikomeza”.
Kugeza ubu ihuriro Soma Umenye ku bufatanye na REB, rimaze gutanga ibitabo byo gusoma ibihumbi 900 mu mashuri atandukanye, kuva mu mwaka wa mbere kugera mu wa gatatu, intego ikaba kuzaba watanze ibitabo miliyoni 1.4 bitarenze Werurwe uyu mwaka.
Ubwo bukangurambaga ku rwego rw’igihugu bwatangirijwe mu Karere ka Burera. Umunyamabanga uhoraho muri MINEDUC, Samuel Mulindwa, akaba yasabye ababyeyi guha abana iminota 15 yo gusoma buri munsi bavuye ku ishuri, cyane ko bafite udutabo.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/gukundisha-abana-gusoma-bakiri-bato-bibarinda-kurangara,Education
Abiga muri Wisdom School bagaragaje ubuhanga mu masomo y’ubumenyingiro,"Mu byo abo bana bagaragarije ababyeyi ku itariki 02 Gashyantare 2020, bahereye ku bumenyi bw’indimi eshanu zigishwa muri iryo shuri ari zo Ikinyarwanda, Icyongereza, Igifaransa, Igiswahili n’Igishinwa.
Nyuma yo kugaragaza ubumenyi mu ndimi, abana bagaragaje ubumenyi mu dushya bagiye bahanga birimo ikoreshwa rya Drones (utudege duto tugutuka nta mu pilote), Robot, amasabune, amavuta yo kwisiga, Mayoneze, amarangi n’ibindi.
Umuyobozi wa Wisdom School, Nduwayesu Elie, yavuze ko iryo shuri rifite gahunda yo guha abana ubumenyi, n’ubumenyingiro muri siyanse, hakaba na gahunda yo gutoza abana udushya tujyanye n’ikoranabuhanga, hagamijwe gufasha abana gukura bazi kuvumbura udushya no kwihangira imirimo.
Agira ati “Icyiciro cyose umwana arangije, haba mu mwaka wa gatandatu w’amashuri abanza, umwaka wa gatatu w’ayisumbuye n’umwaka wa gatandatu usoza amashuri yisumbuye, avuye muri Wisdom School agomba kuba afite ubumenyi bumufasha kuvumbura, guhanga udushya no kwihangira imirimo”.
Akomeza agira ati “Kuba abana bagaragaje uburyo Drones ikora n’uburyo igomba kugurutswa, bakaba bafite n’imishinga yo gukora Drones zabo, bamwe bakaba bakoze amarangi, amasabune atandukanye, ibi bituma umwana agira inyota nyinshi kugira ngo abe umuvumbuzi kuko Wisdom School turagira ngo ibe ikigo cy’ubuvumbuzi, kugira ngo Made in Rwanda natwe nk’abana b’Abanyarwanda tubigiremo uruhare runini cyane”.
Abana ubwo bagaragarizaga ubumenyingiro imbere y’ababyeyi babo, wabonaga ababyeyi basa n’abatunguwe aho bamwe bavugaga ko abana babo bagiye kubafasha mu mibereho y’ubuzima bwabo buri imbere.
Mu kiganiro bamwe muri abo bana bagiranye na Kigali Today, bayitangarije ibanga ryabo mu gukora ibintu binyuranye bituma n’ababyeyi bababonamo ubushobozi, bavuga ko babiterwa n’abarimu beza, n’ubushake bubaranga.
Urugamba William uri mu itsinda rikora amarangi agira ati “Mu mwaka wa gatatu tumaze kumenya neza gukora amarangi, amavuta, mayoneze, n’ibindi. Byose tubikesha abarimu beza n’ubuyobozi badutoje umuco wo kugira intumbero zo kuvumbura no kwihangira imirimo natwe tukabikora tubikunze”.
Masoyinyana Rugasa Gäélle wiga mu mwaka wa gatatu w’amashuri yisumbuye, uri mu itsinda ry’abakora ubushakashatsi kuri Drone, yagize ati “Drone twabonye ari ingirakamaro ku gihugu dutekereza kwiga uburyo ikora, ubu twamenye ibiyigize n’uburyo iguruka, ubu tugeze ku rwego rwo kwivumburira Drone aho mfite inzozi zo gukora Drones zitwara abantu”.
Mugenzi we witwa Ndayambaje yasobanuye ibice by’ingenzi bigize Drone agira ati “Mu bice by’ingenzi bya Drone harimo imipanga, moteri, batiri,umutima n’ibindi. Kugira ngo Drone iguruke ni uko (Imipanga) amababa ane ayigize atikaragira mu cyerekezo kimwe aho abiri yikaragira mu cyerekezo kimwe andi abiri mu kindi cyerekezo mu rwego rwo kwirinda ko drone yakora impanuka.
Ndayambaje avuga ko inzozi ze ari ugukora ikompanyi ikora Drones z’ubwoko bwinshi burimo iyatwara umuntu, itwara ibicuruzwa, ifata amafoto, n’icunga umutekano mu kirere yifashishije ibyuma bifata amashusho (Cameras) mu rwego rwo kunganira Polisi.
Ngo kimwe mu bishimisha abo bana bikabaha n’imbaraga zo gukomeza guhanga udushya no kuvumbura, ni uko ibyo bakora byifashishwa mu kigo, aho amarangi bakora ubu ari yo agiye gusigwa mu nyubako igenewe Laboratoire ya Wisdom School, amasabune na yo agakoreshwa mu misarani no mu gusukura ibyombo.
Murigande Richard yagize ati “Twishimiye ko amarangi dukora ari yo tugiye gusiga mu nyubako ya Laboratoire. Nta kintu kidushimisha nko kujya mu nzu ugiye kwiga ukumva ko irangi riyisize ari wowe warikoze”.
Umumararungu Kenie we yagize ati “Ibi birashimishije, ubu mu kigo cyacu si ngombwa ko bagura amasabune n’amarangi, ubu n’iwacu nibakenera kubaka ndahari, nta mpamvu yo kujya kugura amarangi mu isoko narigiye kuyakora muri Wisdom”.
Nyuma y’uko abana bagaragariza ababyeyi ibyo bagezeho mu mikoro ngiro, bamwe mu babyeyi barerera muri Wisdom, baravuga ko urwego n’ubuhanga abana babo bagezeho mu bumenyingiro byabatunguye, bavuga ko kubasura byababereye umwanya mwiza wo kumenya intera abana babo bamaze kugeraho mu nzira yo guhanga imirimo.
Karangwa Thimothé agira ati “Ibyo abana batweretse byaturenze, twabonye amasabune atandukanye n’amavuta, harimo n’aya Movit twari twarabuze kubera ko yaturukaga muri Uganda, ariko abana bacu bigaragara ko bafite icyerekezo kizima bari kuyakorera ahangaha. Ni igisubizo ku bibazo igihugu gifite, badukoreye amasabune yo gukaraba n’ayo gukoropa, ayoza ibirahuri, amavuta yo kwisiga, byaturenze. Iri shuri ni igicumbi cy’ubumenyingiro”.
Uwitwa Silas Mbonimana we yagize ati “Ibyishimo dukuye hano birenze urugero, abana bacu hari ibyo biga birimo gukora amasabune, amavuta n’amarangi ni byinshi bizabagirira akamaro mu munsi iri imbere. Abana barashabutse baravuga ibyo bazi, murabona uburyo bagiye babikora kandi babisobanura neza imbere y’abantu basaga igihumbi? Ubu no mu biruhuko, aho kwirirwa bagenda baganira ubusa, bazajya bahugira mu mishinga yabo”.
Mukarugomwa Noella we yahise afata umwanzuro wo kubagurira isabune mu rwego rwo kwereka abana babo ko babashyigikiye.
Ati “Nguze amasabune ngiye kujya nkoresha mu bijyanye n’isuku. Icupa rimwe ni amafaranga 1500. Njye mbyandenze cyane ku buryo na n’ubu ntariyumvisha ko umwana yakora ibintu nabonye. Mbega amarangi, mbega amasabune na mayoneze nziza. Nateze mva mu Karere ka Nyamasheke, ariko ntabwo urugendo rwanjye rubaye imfabusa, mbonye byinshi kandi twiteguye kubafasha kugera ku nzozi zabo”.
Mu gihe abana biga muri Wisdom bakomeje guharanira kugera ku nzozi zabo zo guhanga udushya muri gahunda ya Made in Rwanda, ubuyobozi bw’iryo shuri bwagaragaje imbogamizi z’uko ikigo gishinzwe ubuziranenge kitaraza kubasura, bagasaba ko basurwa kugira ngo ibikorwa n’abana bitangire gufasha abaturage mu cyifuzo cyatanzwe na Nduwayesu Elie, umuyobozi wa Wisdom School.
Ni igitekerezo n’ababyeyi bakiriye neza, aho bifuza ko ibikorwa n’abana babo byemerwa n’inzego zibishinzwe, bikaba byagezwa ku banyarwanda bakabikoresha batiriwe bategereza ibiva mu mahanga.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/abiga-muri-wisdom-school-bagaragaje-ubuhanga-mu-masomo-y-ubumenyingiro,Education
Ibyo abana bigira mu ishuri bijye bibaherekeza no mu ngo - MINEDUC,"Ubu butumwa, Umunyamabanga wa Leta muri Minisiteri y’Uburezi, Dr. Isaac Munyakazi, yabugejeje ku batuye i Musha mu Karere ka Gisagara tariki 31 Mutarama 2020, ubwo yatahaga ishuri ry’inshuke rya Munyegera, Minisiteri y’Uburezi yubatse ku nkunga y’ishami ry’umuryango w’abibumbye ryita ku bana (Unicef).
Ubwo yaganiriraga ababyeyi b’abana biga muri iri shuri, Dr. Munyakazi, yabibukije ko bakwiye kujyana abana mu mashuri y’inshuke, kuko mu myaka itandatu ya mbere y’ubuzima ari bwo ubwonko bukura vuba.
Yagize ati “Byagaragaye ko ubushobozi bufasha umuntu mu buzima bwe bwose, bugomba kubakwa mu myaka itandatu ya mbere y’ubuzima bwe. Muri iyi myaka ni bwo ubwonko bw’umwana buba bukura vuba. Ni na bwo imiyoboro y’imitekerereze ikomeza gushamikirana, ijya mu myanya ikwiye”.


Yanibukije ababyeyi ko bidahagije kujyana abana mu ishuri, ahubwo ko bagomba no guharanira ko badasiba cyangwa ngo bahagarike kwiga, banataha bakabafasha.
Ati “Ibyo abana bigira ku ishuri dusaba ko bibaherekeza no mu ngo. Ni na yo mpamvu kuri iri shuri hatanzwe ibitabo [bisaga 1500], ababyeyi bazajya bajyana mu ngo kugira ngo babyifashishe mu kujijura abana babo”.
Ababyeyi kandi babwiwe ko bidasaba kuba barageze mu ishuri kugira ngo babashe kwigisha abana babo, kuko no mu mirimo bakora cyangwa igihe babatembereza bashobora kugenda babasobanurira ibyo babona bakabasha kunoza ururimi.
Ngo bashobora no kubigisha kubara bahereye ku biri mu rugo, nk’uko bivugwa na Liliose Mukantagwera ukora mu muryango Save the Children.
Ati “Umwana ushobora kumubwira uti jya mu mbuga untoreremo amabuye atanu. Amabuye umwana aba ayazi, ariko se azi guhuza amabuye atanu n’umubare gatanu? Icyo gihe ni bwo ubona ngo arabishoboye cyangwa hari ibimwisoba, hanyuma nk’umubyeyi ukamufasha”.
Belina Mukashyaka utuye i Save, yemeza ko bidasaba amashuri menshi ngo ubashe gufasha umwana ukiri mutoya mu myigire ye. Kandi ngo gufasha umwana bituma ajijuka kare. Ibi abihera ku kuba yarize amashuri abanza arindwi gusa, none gufasha umwuzukuru we byatumye yaramenye gusoma acyiga mu ishuri ry’inshuke.
Ati “Ubu azi gusoma, ari ku ishuri baramwigishije ariko nanjye ngashyiraho urwanjye ruhare”.
Imibare itangwa na Minisiteri y’Uburezi igaragaza ko mu mwaka wa 2018 abana bitabiraga kwiga mu mashuri y’inshuke ari 20% kandi ko ubu bageze muri 30%. Ibi ngo byagezweho ku bufatanye bw’amadini n’amatorero yagiye atanga inzu adakoresha akigirwamo.
Intego ihari ni uko mu mwaka wa 2024 nibura abana 45% bo mu Rwanda bazaba bajya kwiga mu mashuri abanza babanje kwiga mu y’inshuke.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/ibyo-abana-bigira-mu-ishuri-bijye-bibaherekeza-no-mu-ngo-mineduc,Education
Abanyamadini bahaye Leta ubutaka bwo kubakaho amashuri,"Ni nyuma y’uko Banki y’Isi yemereye Leta y’u Rwanda inkunga ingana na miliyoni 200 z’amadolari ya Amerika yo kubaka amashuri, hagamijwe kugabanya ikibazo cy’ubucucike mu mashuri no guharanira ko ireme ry’uburezi rigerwaho.
Muri iyi gahunda hazubakwa ibyuma by’amashuri 11,004, n’ubwiherero 14,680 mu ghe cy’umwaka w’ingengo y’imari.
Musenyeri wa Diyoseze ya Kabgayi, Smaragde Mbonyintege, yavuze ko kuba amadini n’amatorero bemeye gutanga ubutaka bubabaruyeho ngo bwubakweho amashuri, ari umusanzu na bo batanze kugira ngo abana b’igihugu bige neza kandi bige hafi, bityo bitumen ireme ry’uburezi ryifuzwa rigerwaho.
Musenyeri Mbonyintege yavuze ko iyi gahunda izatuma uburyo amashuri yubakwamo burushaho kunoga, kuko ngo mbere byajyaga bikorwa mu buryo butanoze.
Ati “Mbere umuntu yavaga muri Minisiteri, akajya ku ishuri anyuze ku karere atanyuze kuri Diyoseze, akajya kugena uko ishuri rizubakwa. Wagerayo ugasanga ishuri bararicuritse, ntushobora kubona uko wongeraho irindi”.
Avuga ku ireme ry’uburezi, Musenyeri Mbonyintege yagize ati “Jye nemera ko ireme ry’uburezi aho rigaragaza imbuto, biva ku bufatanye bw’inzego, harimo Minisiteri, ubuyobozi bwibanze n’amatorero cyangwa amadini afite ayo mashuri mu nshingano. Aho hantu iyo uhafatanyije, habyara imbuto zigaragara”.
Yavuze ko ubutaka amatorero n’amadini bafite bwose butakoreshwa hubakwa amashuri gusa, ariko avuga ko n’ubutoya bwagenwa bwakoreshwa neza, bukubakwaho amashuri menshi mu buryo bw’imiturirwa.
Ati “Ubutaka ntabwo butubana butoya, n’iyo bubaye butoya, ushakira no mu kirere. Ni ukuvuga ko dushobora kubonera inyongera z’ubutaka bwacu mu kirere, tukubaka amashuri tujya hejuru”.
Umunyamabanga wa Leta muri Minisiteri y’Uburezi ushinzwe amashuri abanza n’ayisumbuye, Dr. Isaac Munyakazi, yashimiye amatorero n’amadini yemeye kugira uruhare mu guteza imbere uburezi, avuga ko bizafasha abana b’igihugu kwiga bisanzuye kandi hafi, ariko bikanafasha abarezi babo kurushaho kugaragaza umusaruro w’akazi kabo.
Ati “Ntabwo byashoboka ko umwana yiga mu buryo bigamo namwe muzi, bacucitse, bagenda ingendo ndende, ngo wizere ko ibyo yiga bizatanga umusaruro. Ku barimu na bo, ugasanga birabasaba imbaraga nyinshi cyane, binatuma batanga umusaruro utagaragara, ariko ntibivuga ko baba batakoze”.
Yavuze ko uyu mushinga uzasiga nibura ikibazo cy’ubucucike kigabanutse ku rugero ruri hejuru ya 50%, kuko kubaka ibyumba by’amashuri ubusanzwe byasabaga Leta ubutaka itabasha kubona.
Yavuze ko ibikoresho byose byamaze kugezwa hirya no hino ahazubakwa amashuri, ku buryo ibikorwa byo kubaka bigiye guhita bitangira.
Ingunga ya miliyoni 200 z’amadolari ya Amerika yatanzwe na Banki y’isi, 75% byayo bizakoreshwa mu kubaka ibyumba by’amashuri, naho 25% bisigaye bikoreshwe mu bikorwa byo kubaka ubushobozi bw’abarimu no guteza imbere ibikorwa byunganira ireme ry’uburezi.
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/amashuri/article/abanyamadini-bahaye-leta-ubutaka-bwo-kubakaho-amashuri,Education
Huye: Abanyeshuri 37 bari birukanywe kuri Butare Catholique bashakiwe aho kwiga,"

Ubundi abanyeshuri bari birukanywe si 47, ahubwo ngo ni 37. Bari bagaragaje imyitwarire idahwitse nk’uko bivugwa na Annonciata Kankesha, umuyobozi w’Akarere ka Huye wungirije ushinzwe imibereho myiza y’abaturage.
Agira ati “Harimo abasuzuguraga abarimu bakihanizwa rimwe kabiri, harimo abatubahaga ibikoresho by’ishuri, harimo n’abari bafite amanota makeya cyane babigizemo uruhare, bitewe no gusiba bihoraho, umuyobozi yamuvuga akikubita agasubira inyuma.”
Muri aba bana harimo n’uwakubise umwarimu umwigisha: ngo yamucishijeho akanyafu yakererewe, mu rwego rwo kureba ko yakwisubiraho, nuko umunyeshuri arahindukira akubita urushyi umwarimu, nk’uko bivugwa n’umwarimu wigisha kuri iki kigo utarashatse ko amazina ye atangazwa.
Muri aba banyeshuri harimo abari bagiye kwimukira mu wa gatandatu, mu wa kabiri no mu wa gatatu, ku buryo ubuyobozi bw’ikigo bwabonaga kutabahana byatuma n’abandi babigana.
Bose uko ari 37 ubu ngo babonewe ibigo byo kwigamo, batatu muri bo ariko barababarirwa basubira ku kigo bigagaho.
Visi Meya Kankesha ati “Abababariwe ni ba bandi bazaga bakererewe wamuvuga akikubita agasubira inyuma, ba bandi basibaga cyane bitewe n’uko ababyeyi batabahozaho ijisho ngo bamenye niba umwana umwohereza ku ishuri ntajye ku isoko. Ya myitwarire ushobora kubabarira na we mu rugo nk’umubyeyi.”
Icyakora abarezi bakurikiranye ibyabereye muri iri shuri, bavuga ko batashimye uko inzego z’ubuyobozi zitwaye muri iki kibazo: umuyobozi w’iri shuri ngo yategetswe gukurikirana aho abana yirukanye baherereye, akanabafasha kubona ahandi biga.
Umwe mu babigaya yagize ati “abana birukanywe mu gihembwe cya gatatu baba barangije umwaka. Kwiga cyangwa kutiga kwabo biba bigomba kubazwa ababyeyi babo, kuko ejo habo hazaza haba hari mu nshingano z’ababyeyi babo.”
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/huye-abanyeshuri-37-bari-birukanywe-kuri-butare-catholique-bashakiwe-aho-kwiga,Education
Abanyeshuri 10 bigaga gukina umupira barirukanywe none babuze aho berekera,"Muri aba banyeshuri harimo umunani bari barangije umwaka wa gatanu na babiri bari barangije umwaka wa kane w’amashuri yisumbuye.
Aba banyeshuri bavuga ko batazi icyatumye birukanwa. N’ikimenyimenyi ngo nta na rimwe ubuyobozi bw’iri shuri bwigeze bubasinyisha ku bijyanye n’amakosa bagiye bakora.
Uwitwa Emmanuel Nsabimana agira ati “Nta hantu bigeze batwandikisha ngo uvuge ngo wasinyiye amakosa. Hari n’ukuntu iyo bagiye kukwirukana babanza bagatumira umubyeyi bakamubwira ngo umwana yarananiranye. Ibyo byose nta na kimwe bakoze”.
Ababyeyi babo na bo bavuga ko batigeze bamenya ko abana babo birukanwe kuko ngo nta ndangamanota bazanye. Yemwe ngo nta n’ubwo bigeze babatumaho.
Umubyeyi umwe agira ati “Nta n’ubwo bigeze babadutuma bya bindi bita weekend. Ni na yo mpamvu kumenya ko birukanwe byadutunguye”.
Kuba nta rindi shuri ryigisha ibyo gukina umupira w’amaguru mu Rwanda, byatumye babura aho berekera. Ababyeyi babo bavuga ko babumvishije ko bakwiye gusubira mu mwaka wa kane bagatangira ibindi, ariko ngo barabyanze.
Uwitwa Julienne Dusabe agira ati “Twabuze aho bamwemera mu wa gatanu ngo keretse asubiye mu wa kane, kandi na we ntabikozwa. Yarambwiye ngo ntiyaba yari ageze mu wa gatandatu ngo asubire mu wa kane. Ubu yibereye i Kigali kwa mushiki we”.
Bifuza ko ishuri aba bana bigagaho ryaca inkoni izamba, nubwo ngo babaha kwiga bataha hanze, ariko bakabareka bakarangiza amashuri yabo.
Umuyobozi w’iri shuri, Christophe Nkusi, we avuga ko aba banyeshuri birukanywe kubera imyitwarire mibi, yatumaga muri iki kigo hagaragara imyitwarire mibi muri rusange, kuko bari urugero mu myitwarire idakwiye.
Agira ati “Amakosa yagiye abagaragaraho muri rusange ni ugusohoka hanze y’ikigo nta ruhushya, no mu gihe cy’amasomo, bakanagenda ijoro. Hari n’abafashwe n’abashinzwe umutekano mu mudugudu, twagiye kubafata kuri polisi bukeye”.
Aba bana ngo nta n’ibikoresho byo ku meza bagiraga, bakava gukina, nta no gukaraba, bagashora intoki mu biryo abandi bana bagomba kwiyarurira. Ngo ntibanashakaga kwitwara nk’abanyeshuri basanzwe, bagatereka imisatsi, basabwa kwiyogoshesha bakabyanga.
Uyu muyobozi yungamo ati “Hari n’abagaragayeho gutwara ibiryo muri dortoir (aho barara), kandi bikurura umwanda bikaba byatuma n’imbeba zihaza zikaba zarya imyenda n’ibikapu bya bagenzi babo. Hari n’uwari warajujubije bagenzi be abiba. Yagendanaga akanyundo ko kwicisha ingufuri z’ibikapu byabo”.
Ibi byose ngo babyiyamye aba bana kenshi, bakabasaba kwisubiraho, ku biga gukina umupira w’amaguru hakongerwaho ubutumwa bubabwira ko nibatihana bazabirukana kandi ko batazabona ahandi bigira kuko nta rindi shuri ribyigisha mu Rwanda.
Ibi binemezwa n’umuyobozi w’Akarere ka Huye wungirije ushinzwe imibereho y’abaturage, Annonciata Kankesha, uvuga ko yabibwiwe n’umubyeyi uhagarariye abandi.
Agira ati “Umuyobozi yarababwiye ati nimutisubiraho ngo mube abana beza, bizabasaba gusubira mu mwaka wa kane kuko football ni hano iri honyine”.
Ibi kandi ngo bagiye banabibwira ababyeyi iyo habaga hateranye inama z’ababyeyi, cyane ko iyo harangiraga iya rusange, abafite abana biga gukina umupira w’amaguru bagiraga inama ya kabiri ibereka ko abana babo bitwara nabi.
Ku bijyanye no kuba ababyeyi bavuga ko batigeze bamenya ko abana babo birukanwe, uyu muyobozi avuga ko nubwo batabahaye indangamanota z’umwimerere bitewe n’uko hari amafaranga bari bakirimo ikigo, bari babahaye kopi zazo kugira ngo bazazereke ababyeyi.
Naho ku bijyanye n’uko bavuga ko batabahamagaye mbere ngo bababwire iby’imyitwarire idahwitse y’abana babo, ushinzwe imyitwarire muri iri shuri avuga ko bitoroshye kubona ababyeyi kubera ko abana b’imyitwarire mibi batanga nomero zitabaho, wahamagara ababyeyi ukababura.
Ku bijyanye n’uko abana bavuga ko nta hantu bigeze basinyira amakosa, ushinzwe imyitwarire avuga ko aba banyeshuri batemeraga na rimwe gusinyira amakosa, ko basuzuraga cyane ababarera.
Kimwe na bagenzi babo 12 bigaga mu yandi mashami na bo birukanywe, ariko bo bakaba barabonye ahandi biga bitewe n’uko ibyo bigaga biba n’ahandi, ngo nta n’ubwo batumwaga ababyeyi ngo batahe bajye kubazana.
Bagumaga mu kigo bagacengana n’abayobozi, cyangwa bakaguma bugufi y’ishuri, igihe bahawe cyo kugaruka cyagera bakigaragaza, bakabura uko babagira. Iyi myitwarire kandi ngo yabwirwaga ababyeyi mu gihe cy’inama, ariko nta cyahindukaga.
Kuba abanyeshuri bo kuri iri shuri barazereraga, binemezwa na Théogène Turabumukiza, umukuru w’umudugudu wa Kabutare iri shuri riherereyemo.
Agira ati “Imyitwarire yabo yigeze no kunengwa mu nama y’umutekano y’Akarere. Havuzwe ko bazerera, bagataha mu gicuku, rimwe na rimwe ukanabasanga mu ngo zituriye ishuri ku buryo hari n’abakekaga ko bashobora kuba biba”.
Umuyobozi w’Akarere ka Huye wungirije ushinzwe imibereho y’abaturage, avuga ko nta mubyeyi wigeze aza kumureba ngo amukemurire iki kibazo, ariko ko baza kubikurikirana bakareba niba nta cyakorwa kugira ngo abo bana boye kubura uko biga.
Ati “Aho menyeye iki kibazo sindabasha kuvugana n’umuyobozi w’ikigo, ariko tuzakurikirana turebe niba aba bana barabonye ahandi biga. Dusanze ntaho, twasaba umuyobozi agaca inkoni izamba, ariko n’abana bagasabwa kwiyemeza kwihana”.
Ku kibazo cy’uko kugarura aba banyeshuri byatuma ubwitonzi bwari busigaye mu kigo biturutse ku kwirukana abitwaraga nabi kurusha bwakongera guhungabana nk’uko byari bimeze mu mwaka ushize, uyu muyobozi agira ati “Ntabwo duteganya kubagarura ku mbaraga”.
Akomeza agira ati “Ni ukubanza kuvugana n’ubuyobozi. Ntabwo mu bana 400 barenga biga muri ririya shuri wazanamo abana bigisha imico mibi abandi, hatabanje kubashyira imbere yabo ngo biyemeze guhinduka, hatanabayeho kubanza kureba niba na bagenzi babo ubwabo bemera ko bagaruka”.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/abanyeshuri-10-bigaga-gukina-umupira-barirukanwe-none-babuze-aho-berekera,Education
Mushimiyimana yize Siyansi ariko ahitamo gusudira,"Yabivuze ku wa kane tariki 23 Mutarama 2020, ubwo yahabwaga impamyabushobozi n’Ishuri ry’Imyuga n’Ubumenyingiro rya Kigali (IPRC) nyuma yo kwiga iyo myuga mu gihe cy’umwaka, abazihawe bose hamwe bakaba ari 442 bize imyuga inyuranye muri iryo shuri.
Uretse abo bize mu gihe cy’umwaka, IPRC Kigali yanahaye impamyabumenyi abafundi n’abandi bakora imirimo yuzuzanya n’ubwubatsi, 5150 bigiye ku murimo, nyuma baragenzurwa bagaragaza ko ibyo bakora babizi, bahabwa urwo rupapuro rw’umutsindo.
Aganira na Kigali Today, Mushimiyimana yavuze ko kuva kera yikundiraga imyuga ari na yo mpamvu yayihisemo.
Agira ati “Nize siyansi ariko nkaba kuva kera narakundaga imyuga, bituma ndangiza ayisumbuye mpita nigira kwiga gusudira ndetse no gukoresha imashini zo mu nganda. Ubu narabimenye neza ari na yo mpamvu bampembye kuko nagize amanota meza”.
Uwo mukobwa yahembwe mudasobwa nshya yo mu bwoko bwa Positivo, akavuga ko byamuteye umwete ndetse bimuha n’icyizere cy’uko azagera kuri byinshi.
Mushimiyimana avuga kandi ko nta pfunwe afite kuba yarize umwuga bamwe bavuga ko ari uw’abagabo, we ngo icy’ingenzi ni ubushake.
Ati “Abavuga ibyo ni abagifite imyumvire ya kera, aho habagaho imirimo yitwaga iy’abagore n’iy’abagabo. Si byo rero kuko twese turashoboye, ntaho umugabo yasudira ngo jyewe binanire, ahubwo nakangurira n’abandi bakobwa gutinyuka bakiga imyuga kuko itanga akazi gahoraho, icy’ingenzi ni ubushake kandi ushaka arashobora”.
Uwingabire Olivier wo mu Karere ka Rubavu usanzwe akora akazi k’ubufundi ari na wo mwuga we, yishimiye cyane kuba yahawe impamyabumenyi kuko ngo hari aho byajyaga bimugora kubona akazi.
Ati “Uru rupapuro ruranshimishije kuko mbere hari ibigo byazaga bitanga akazi ariko bikadusaba icyerekana ibyo tuzi kikabura umuntu akabura akazi atyo kandi asanzwe agakora. Ubwo tubonye izi mpamyabushobozi nizeye ko ntaho nzongera gukumirwa, ndetse ngiye no kujya mpiganirwa amasoko nanjye niteze imbere”.
Umuyobozi w’Ishuri rikuru ry’Imyuga n’Ubumenyingiro (RP), Dr James Gashumba, yavuze ko abize imyuga bahisemo neza kuko izabarinda ubukene.
Ati “Turashima cyane mwebwe mwahisemo kwiga imyuga no kuyihuguramo kuko bizamura urwego rw’ubunyamwuga. Ubu mwebwe mwize ibyo mugiye gukora kandi bizabatunga n’imiryango yanyu bityo mwiteze imbere”.
Ati “Imyuga mwize ni yo izabarinda kwirirwa mutegeye amaboko abandi, cyane ko nk’uko mubyivugira ngo ‘umwana w’umufundi arabwirirwa ntaburara’. Ibi biri muri gahunda ya Leta yo kongera imirimo, ndetse ni na byo Umukuru w’Igihugu ahora adushishikariza kuko ari ukwihesha agaciro, ntimuzabitezukeho rero”.
Abarangije kwiga bagiye gutangira imirimo biganjemo urubyiruko, hafi ya bose bafite intego yo kwikorera, gusa ngo ikibazo kiri rusange ni icy’igishoro, bagasaba ababishinzwe kubafasha ngo boroherwe no kubona inguzanyo.
Abigiye muri IPRC Kigali bize imyuga irimo gukora amazi, ububaji, ikoranabuhanga, ubukanishi, gukora amafirigo, gusudira, gukoresha imashini zo mu nganda n’ibindi.



Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/mushimiyimana-yize-siyansi-ariko-ahitamo-gusudira,Education
"UR na BRD bagaragaje ibitinza buruse, bavuga igihe izatangirwa","Ku mbuga nkoranyambaga hamaze igihe humvikana abanyeshuri biga muri Kaminuza y’u Rwanda basenga bagira bati ”BRD, tugiririre impuhwe”, aho binubira gutinda kw’inguzanyo yo kubatunga ingana n’amafaranga y’u Rwanda ibihumbi 40 buri kwezi.
Umunyeshuri wiga ibijyanye n’imicungire y’abakozi mu ishami rya Kaminuza y’u Rwanda ryigisha imari n’icungamutungo (CBE), agira ati “Twatangiraga umwaka duhabwa buruse y’amezi atatu, umuntu agahita yishyura icumbi akanahunika ibizamutuna muri icyo gihe cyose.
Mu mpera z’ukwezi kwa mbere na bwo bahitaga baduha andi mafaranga y’amezi abiri, ariko noneho ikibazo cyabaye icyo gutangira duhabwa amezi abiri gusa, tukaba duheruka ayo! Nyamara ibyo twishyura byose tubyishyura mbere y’uko ukwezi gutangira.
Kuri ubu uramutse ugeze aho abanyeshuri barara, wasanga baranambye, ubona bateye impuhwe! Nimugoroba bajya mu ishuri ariko bagerayo bagahondobera, gute abana bazatsinda mu ishuri inzara ibishe”!
Mugenzi we wiga ibijyanye n’amabanki yagize ati “Muri twe ntihabuze abamara icyumweru batariye, guteka ntabwo tukibitekereza”.
Ku rundi ruhande, abuyobozi ba Kaminuza y’u Rwanda, aba BRD hamwe n’Inama Nkuru ishinzwe amashuri Makuru (HEC), babwiye itangazamakuru kuri uyu wa kabiri, ko ikibazo cyatewe na bamwe mu batinda kuza kwiyandikisha, abatanga amakuru ya konti zabo atuzuye cyangwa atari yo, ndetse n’abataragirana amasezerano na BRD.
Umuyobozi wungirije wa Kaminuza y’u Rwanda ushinzwe iterambere, Dr. Charles Muligande, avuga ko kubona amakuru y’abanyeshuri bose yorohereza BRD kwihutisha buruse, ngo bisaba kunyura ku bahagarariye abanyeshuri, na byo ngo bigatinda bitewe n’uko hari ababa basibye.
Dr. Muligande yagize ati “Hagati yo gukusanya ayo mazina ava mu cyumba cy’ishuri, agahurira ku ishami rya kaminuza, akaza hano ku cyicaro gikuru tukayashyira hamwe tukayohereza, hari abo BRD iba imaze kwishyura hagati aho, biterwa n’uko dosiye yamaze gusobanuka, ibi ni byo bibyara ibibazo mukunze kumva”.
Umuyobozi muri BRD ukuriye ishami ry’Uburezi, Claudine Matata, akomeza asobanura ko ikoranabuhanga rya Excel ryabanje gukoreshwa, na ryo riri mu byatumye batinda kwishyura abasanzwe badafite ibibazo.
Matata avuga ko bagiye kuba batanze buruse y’andi mezi atatu guhera ku itariki 23 z’uku kwezi kwa Mutarama 2020, nyuma yaho mu kwezi kwa kane k’uyu mwaka akaba ari bwo bazatangira gutanga buruse ya buri kwezi.
Avuga ko icyo gihe ari bwo bazaba bamaze gukemura ibibazo by’abanyeshuri 458 bagaragazwa ko batatanze amakuru yuzuye cyangwa batasinyanye amasezerano na BRD.
Ati “Nyuma y’icyo gihe umuntu uzaba ataragirana amasezerano na BRD, nta mafaranga azabona”.
Iyi banki ivuga ko ifite urutonde rw’abanyeshuri ba Kaminuza n’amashuri makuru yigisha ubumenyingiro barenga ibihumbi 28 iha inguzanyo ya buruse, muri bo 98% bakaba bamaze kugaragaza amakuru yuzuye ndetse banashyize umukono ku masezerano y’uko bazishyura.
Reba uko abayobozi basobanura ibitinza buruse:
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/ibikorwa-by-uburezi/article/ur-na-brd-bagaragaje-ibitinza-buruse-ivuga-igihe-izatangirwa,Education
Ubushakashatsi bwa PIASS buzakemura ibibazo by’abaturage,"Tariki 4 Mutarama 2020, izi mpande zombi zasinyanye amasezerano y’ubufatanye, agamije guteza imbere imibereho myiza y’abaturage muri Tumba.
Muri ayo masezerano harimo guhugura abayobozi bo mu nzego zinyuranye z’Umurenge wa Tumba, kuvumbura no guteza imbere impano z’urubyiruko, gukora ubushakashatsi ku bibazo abaturage bafite no kubishakira umuti, ndetse no guteza imbere ireme ry’uburezi.
Muri ayo masezerano kandi harimo n’iryo gukoresha abanyeshuri biga muri PIASS nk’abakorerabushake mu kwigisha no guhugura abatuye mu Murenge wa Tumba.
Umunyamabanga nshingwabikorwa w’Umurenge wa Tumba, Vital Migabo, avuga ko icyamuteye gusaba ubufatanye bw’iri shuri ari ukubera ko ryigisha iby’uburezi n’iby’iterambere.
Akomeza agira ati “Mu bibazo dufite harimo iby’umwanda, iby’abana bata ishuri, iby’abangavu baterwa inda. PIASS nk’ishuri rikora ubushakashatsi kandi ryifitemo indangagaciro za gikirisitu bashingiraho mu burezi, twatekereje ko badufasha mu gukemura ibyo bibazo”.
Umuyobozi wa PIASS, Prof. Elisé Musemakweli, avuga ko bishimiye kuba ubuyobozi bw’Umurenge wa Tumba bwarabegereye bukabasaba ubufatanye, kandi ko bishimiye kuzabushyira mu bikorwa cyane ko na bo babifitemo inyungu.
Ati “Mu gukorana n’Umurenge wa Tumba, tuzarushaho kumenya ibibazo biri muri sosiyete, noneho tubashe kubihuza n’amasomo yacu, kuko twigisha ibigira aho bihurira no gukemura ibibazo biri muri sosiyete”.
Akomeza agira ati “Kandi abanyeshuri bacu bazabasha kubona aho bimenyerereza umwuga”.
Abitabiriye isinywa ry’aya masezerano bavuga ko bayitezeho umusaruro ufatika.
Frank Murenzi, Umuyobozi w’urugaga rw’abikorera mu Murenge wa Tumba, ati “Burya kugira ngo ubashe gukemura ikibazo ubanza kukimenya. Mu masezerano yasinywe harimo gukora ubushakashatsi ku bibazo, hakamenyekana ikibitera bikanashakirwa umuti”.
Yungamo ati “Kuba dufite abantu bafite ubumenyi n’ubushobozi n’ubushake, ndetse b’abashakashatsi, bizadufasha gukemura ibibazo”.
Aya masezerano azamara imyaka itanu, kandi buri gihembwe impande zombi zizajya zicara zirebere hamwe ibyagezweho mu guteza imbere umuturage wa Tumba.
Ibikorwa bizakenera amafaranga, bizashakirwa abaterankunga n’izi mpande zombi.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/ubushakashatsi-bwa-piass-buzakemura-ibibazo-by-abaturage,Education
Miliyari zisaga esheshatu zigiye gushorwa mu kubaka amashuri y’imyuga n’ubumenyingiro,"Aya mashuri nk’uko byasobanuwe na Minisitiri w’Uburezi Dr Eugene Mutimura, ngo azafasha urubyiruko rwo mu mirenge 16 yegereye umupaka, mu buryo bwo kurutegura guhanga imirimo bitabasabye kujya kuyishakira mu bindi bihugu.
Yagize ati: “Aya mashuri agiye kubakwa mu rwego rwo kwigira no kuzamura ubushobozi bw’urubyiruko bishingiye ku myuga ijyanye n’ubudozi, kubaza, gusudira no kongera agaciro k’ibikomoka ku musaruro. Ubwo urubyiruko rwacu ruzaba rwagize ubwo bumenyi, bizaborohera kubona amafaranga, batange akazi. Ni ibikorwa twifuza ko babigira ibyabo, kuko bigamije kubarinda guhanga amaso ibihugu by’ahandi bararikiyeyo akazi cyangwa andi makiriro nyamara natwe ibyo ubushobozi bwo kubyikorera tubufite hano iwacu”.
Yaba urubyiruko n’ababyeyi bagaragaza inyota bafitiye aya mashuri y’imyuga n’ubumenyingiro bitezeho kuzakuramo ubumenyi bazashingiraho bihangira imirimo, bibarinde ubushomeri ari nako batanga akazi ku bandi.
Manirakiza Sauveur, umwe mu rubyiruko rwo muri ako gace, yabwiye Kigali Today ati: “Nabayeho nifuza kuziga imyuga ariko nkagira ikibazo cyo kuba aho amashuri ari binsaba kuba nakora urugendo rurerure, bituma ayo mahirwe ntabasha kuyagira. Kuba ishuri ry’imyuga n’ubumenyingiro twaryegerezwa hano mu Murenge wa Cyanika ni inkuru ishimishije, ahubwo nibatugirire vuba imirimo yo kuryubaka itangire, twige imyuga izadufungurira amahirwe yo gukirigita agafaranga”.
Ku ruhande rw’Akarere ka Musanze, ishuri ry’imyuga n’ubumenyingiro rizubakwa mu Murenge wa Kinigi, mu Karere ka Burera ryubakwe mu Murenge wa Cyanika irindi mu Murenge wa Bungwe, mu gihe mu Karere ka Gicumbi ho azubakwa mu mirenge ya Cyumba na Mukarange.
Aya mashuri yose agiye gutangira kubakwa mu ngengo y’imari y’uyu mwaka wa 2020-2021. Ubwo azaba yuzuye buri rimwe rizatangirana n’amashami atanu, azagenda yongerwa buhoro buhoro kugeza abaye icyenda. Uturere uko ari dutatu azubakwamo twahawe iminsi itanu uhereye ku wa kabiri tariki 14 Mutarama 2020 kugira ngo tube twagaragaje ubutaka buzashyirwaho izo nyubako.
Umunyamakuru wa Kigali Today/KT Radio
",https://www.kigalitoday.com/uburezi/amashuri/article/miliyari-zisaga-esheshatu-zigiye-gushorwa-mu-kubaka-amashuri-y-imyuga-n-ubumenyingiro,Education
Abigisha mu nderabarezi bagiye gukorerwa isuzuma ry’icyongereza,"Byatangajwe kuri uyu wa kabiri tariki 14 Mutarama 2020, ubwo icyo kigo cyashyikirizaga abayobozi b’ayo mashuri impamyabumenyi 3,859 z’abayarangijemo muri 2019. Gukora iryo suzumabumenyi biri muri gahunda y’igihugu, rikazakomereza no mu bandi barimu.
Umuyobozi mukuru wa REB, Dr. Irénée Ndayambaje, avuga ko icyongereza ari ururimi rwemejwe ko rugomba kumenywa neza mu mashuri, ari yo mpamvu yo kubanza gukora isuzumabumenyi muri za TTC.
Agira ati “Mu kwa mbere umwaka ushize ni bwo hafashwe icyemezo cy’uko icyongereza kigomba kumenywa neza nk’ururimi rw’imyigishirize mu mashuri yacu. Nta kundi rero twamenya igipimo abarimu bacu bariho hadakozwe isuzumabumenyi ryo ku rwego mpuzamahanga, ngo tumenye niba umwarimu runaka afite ubushobozi bwo kwigisha muri urwo rurimi”.
Ati “Twebwe rero nka REB twahisemo gutangirira mu mashuri y’inderabarezi kuko ari ho hategura abazaba abarezi, bityo tuzabone abarezi bazarangiza bafite ubushobozi muri urwo rurimi. Tugiye guhera rero ku barimu, abayobozi b’ibigo ndetse n’abashinzwe amasomo”.
Akomeza avuga ko nyuma y’icyo gikorwa, bazareba urwego buri muntu ariho, bityo abari ku kigero cyo hasi bagenerwe amahugurwa azabazamurira igipimo cy’urwo rurimi gihuzwe n’ibikenewe mu mashuri.
Iryo suzumabumenyi rizatangira muri uyu mwaka, rizaba riri ku rwego mpuzamahanga kuko rizakorwa ku bufatanye bwa REB ndetse n’Ikigo cy’Abongereza cya British Council.
Umwe mu barimu bo muri TTC urebwa n’iryo suzumabumenyi, Maniragaba Germain, wigisha mu ishuri nderabarezi rya Muhanga, avuga ko nta bwoba atewe n’iryo suzuma, cyane ko rigamije kubongerera ubumenyi.
Ati “Igihari ni uko twese tugomba kumenya icyongereza nk’ururimi mpuzamahanga kuko bidufitiye akamaro nk’abarezi ndetse n’abanyeshuri. Ntabwo rero iri suzuma rinteye ubwoba kuko hari urwego ndiho kandi nizeye, ikindi ntabwo bagamije kwirukana uwo bazasanga ari ku rwego rwo hasi, ahubwo ni ukugira ngo badufashe kuzamuka”.
Umuyobozi wa TTC Muhanga, Jeanne d’Arc Mukabatesi, avuga ko umwarimu agomba guhora yiga, ari yo mpamvu iryo suzuma baryiteguye.
Ati “Iryo suzumabumenyi turaryiteguye, ikizamini tuzagikora nta kibazo, cyane ko abarimu dufite bose babyigiye kandi bashoboye. Icyiza ni uko ntawuzirukanwa ahubwo hazakurikiraho amahugurwa bitewe n’uko bazasanga duhagaze. Ubundi twagombye kwihugura ubwacu tudategereje REB kuko umwarimu agomba guhora yiga”.
REB ivuga ko impamyabumeyi zatanzwe zabonetse bwa mbere ku buryo bwihuse, cyane ko zikorerwa mu Rwanda mu gihe zakorerwaga hanze ba nyirazo bakazibona nyuma y’umwaka bikabakerereza.
Ubu ngo ni byiza kuba zihuta kuboneka kuko ba nyirazo zihita zibafasha mu kuzuza ibyangombwa byabo byo gusaba akazi badatinze, cyane ko hari gahunda yo kongera umubare w’abarimu bitewe n’uko abanyeshuri na bo bakomeje kwiyongera.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/abigisha-mu-nderabarezi-bagiye-gukorerwa-isuzuma-ry-icyongereza,Education
Muhanga: Akarere karaburira abagana ishuri Future Gate ritaremerwa,"Uwashinze ishuri Future Gate avuga ko kumanika amatangazo asaba abifuza kuza kuryigamo, kurigana, kwari ukugerageza kureba niba koko abakiriya bazaboneka ariko ko ataremererwa kwakira abanyeshuri.
Tariki 06 Mutarama 2020 nibwo ubuyobozi bw’Akarere ka Muhanga, bwasohoye itangazo rivuga ko icyari ishuri ryigisha imyuga Unique TVET School mu Mujyi wa Muhanga ryafunze imiryango ritazakora mu mwaka wa 2020, kandi ko ababyeyi n’abana bagomba kwitondera amatangazo acicikana avuga ko ahahoze Unique TVET School hafunguwe irindi ryitwa Future Gate.
Muri iryo tangazo ryasinywe n’umuyobozi w’Akarere ka Muhanga Kayitare Jacqueline, handitsemo ko abazishyura amafaranga y’ishuri kuri Future Gate TVET School bazirengera ingaruka.
Iyi ni yo baruwa ubuyobozi bwanditse buhagarika Unique na Future Gate


Mu gushaka kumeya byinshi kuri iryo tangazo ritagaragazaga icyatumye ishuri Unique rifunga n’impamvu Future Gate ritemerewe kwakira abanyeshuri, Kigali Today yavuganye n’Umuyobozi w’Akarere ka Muhanga maze asobanura ko Future Gate ridafite ibyangombwa byo gushinga ishuri.
Avuga kandi ko Unique Academy yandikiye Akarere ka Muhanga igaragaza ko ifunze imiryango itazakora mu mwaka w’amashuri wa 2020 bityo ko iryo shuri rifatwa nk’iritakiriho.
Umuyobozi w’Akarere ka Muhanga yagize ati, “Twebwe Unique turifata nk’aho ritagihari, kuko ubwaryo ryatubwiye ko nta bushobozi rigifite ko nta n’abanyeshuri rigifite, bigatuma turifata nk’iritagihari, hanyuma rero niba ziriya nyubako zigiye kwifashishwa n’undi ugiye gushinga ishuri, agomba kubanza kutugaragariza ko yujuje ibisabwa byo gufungura ishuri”.
“Natwe twatunguwe no kubona rirya tangazo ryo guhamagarira abanyeshuri kuza kwiyandikisha, natwe dukora itangazo tuvuguruza kuko ntabwo twari kwemera ko abaturage bagenda gutyo mu kigare kandi dufite inshingano zo kubareberera”.
Unique Academy yemera ko ishuri ryafunze abahigaga se bari he?
Umwe mu bavuga ko ari umunyamuryango wa Asosiyasiyo Unique yashinze Unique Academy yabwiye Kigali Today ko hari ibaruwa ishuri ryandikiye Minisiteri y’Uburezi ku wa 22 Ukuboza 2019, igaragaza ko ritagishoboye gukora kandi Akarere ka Muhanga kenegerwa kopi.
Iyi ni ibaruwa Unique yandikiye MINEDUC ihagarika kwigisha


Ibyo byatumye abanyeshuri bigaga mu myaka ya kane n’uwa gatanu mu mashami yari ahari bashaka aho bakomereza amasomo ariko bakavuga ko bitaborohera kuko nta byangombwa bafite usibye indangamanota kandi ngo zikaba zidahagije.
Bavuga ko iyo bahamagaye uwari umuyobozi w’ikigo ababwira ko bazaza kubitwara, bahagera bakamubura, cyangwa akababwira kuzagaruka, mu gihe uwiyita umuyobozi w’ikigo Future Gate cyahimukiye ngo yababwiye ko baba bategereje ikigo kigafungura.
Avuga ko iyo Asosiyasiyo Unique yamaze kumenya ko hari uwatangiye gushaka abanyeshuri abashishikariza kuza kwiga aho bakoreraga bahise babimenyesha Akarere ka Muhanga kakamuhagarika.
Ku bijyanye no kuba hari abanyeshuri bagombaga kwimukira ku bindi bigo kuko Unique batakigisha, ngo abashaka kwimuka bahamagara nomero ya telefone y’uwari umuyobozi w’ikigo cyangwa uwari nyiri ikigo bakabibasangisha aho bari.
Agira ati, “Twebwe dutanga indangamanota z’umwaka ushize, naho ibyitwa Portfolio tubiha ikigo umwana yimukiyeho ntabwo tubiha abana ubwabo byo biracyari ku kigo birabitse, ababishaka baraduhamagara tukabiha imodoka zitwara ubutumwa zikabibagezaho”.
Amatangazo ya Future Gate ngo yari agamije kwishakira amakuru
Uwamanitse amatangazo yo gutangiza ishuri Future Gate avuga ko ishuri ritaremerwa gukora kandi batigeze bandika umwana ushaka kuhiga n’ubwo hari amakuru y’uko abana babarirwa muri 20 baba baramaze kwiyandikisha.
Itangazo Future Gate yari yanditse ihamagaza abanyeshuri:


Ubwo umunyamakuru wa Kigari Today yahageraga, hari umwana wazanywe na moto avuga ko avuye i Musanze yari aje kwiyandikisha ariko ko we yari aje azi ko Unique igihari, ahita yisubirirayo kuko ngo atashoboraga gutegereza ko irindi rizabona ibyangombwa.
Nigene Laurent uri gukurikirana ibyangombwa by’ishuri rishya Future Gate TVET School avuga ko ubu ategereje ko asubizwa n’inzego zibishinzwe kugira ngo yemererwe gutangira, naho ku by’amatangazo yamanitse ngo yari agamije kureba niba byazacamo.
Avuga ko nta muntu wakiriye amafaranga cyangwa ngo yandike abanyeshuri, kuko atabikora na we azi ko bitemewe, kandi ko yizeye ko amatangazo yamanitse amuha icyizere cyo kuzabona abakiriya.
Agira ati, “Twanditse dusaba WDA ko iduha uburenganzira bwo gufungura ishuri ry’imyuga, kandi dosiye barayakiriye, batwemereye ko bazaduha itariki yo kuza kudusura ngo barebe niba twujuje ibisabwa”.
“Twanditse itangazo tugira ngo turebe niba abantu bashobora kutugana, kandi byatanze umusaruro kuko abantu baduhamagaye ari benshi ari na byo byatumye dutangira gushaka ibyangombwa byemewe”.
Nigene avuga ko kuba hari abana batarajya kwiga ahandi bakeka ko ikigo kizongera gukora, nta mwana yigeze abuza kuko ngo nta n’uwishyuye amafaranga nta n’uwanditse bityo ko umwana wese yemerewe kwiga aho ashaka nk’uko na we natangiza ikigo abandi bazaza.
Naho ku bijyanye no kuba amatangazo yamanitse atazamutakariza icyizere nyuma yo guteshwa agaciro avuga ko inama bahawe n’ubuyobozi zizakurikizwa kandi nta gihombo bafite kuko nta byangombwa byari byakaguzwe birimo nko kugura ibyo kurya n’ibindi bikenerwa ku ishuri.
Andi mafoto agaragaza imbere n’inyuma mu kigo:






Umunyamakuru wa Kigali Today/KT Radio
@ murieph
",https://www.kigalitoday.com/uburezi/amashuri/Muhanga-Akarere-karaburira-abagana-ishuri-Future-Gate-ritaremerwa,Education
Kuki abiga mu mashuri yigenga batsinda neza kurusha abiga mu ya Leta?,"Nko mu Karere ka Huye, amanota y’ibizamini bya Leta ya 2019 agaragaza ko abana biga mu mashuri yigenga bagiye bagira amanota meza, kuko nko mu ishuri Autonome abana 15 baharangije batsindiye ku manota yo mu cyiciro cya mbere uko bakabaye, kandi bane muri bo bagize atanu.
Ibi bituma hari abatekereza ko umubare muto w’abanyeshuri biga muri ibi bigo ushobora kuba ubigiramo uruhare.
Byatumye Kigali Today yegera abayobozi b’ibigo byarangijemo abana benshi haherewe ku by’amashuri ya Leta bigerageza kwitwara neza mu mitsindire, bikunze kuza imbere y’ibindi.
Nko ku ishuri ribanza rya Tumba, ibizamini bya Leta bisoza amashuri abanza byakozwe n’abanyeshuri 151. Abatsindiye mu cyiciro cya mbere ni batanu gusa, kandi nta n’umwe wagize atanu. Abandi bagize amanota yo mu byiciro bindi ku buryo harimo n’umwe watsinzwe uri mu cyiciro cya U.
Abanyeshuri 22 muri abo 151 ni bo bagize amanota abemerera gukomereza amasomo mu bigo bya Leta abana bigamo badataha.
Ku ishuri ribanza rya Matyazo na ho, ibizamini bya Leta byakozwe n’abana 103. Abatsindiye ku manota yo mu cyiciro cya mbere ni batandatu gusa, nta n’umwe wagize atanu, kandi abazakomereza mu mashuri ya Leta abana bigamo badataha ni 17 gusa.
Nyamara ku ishuri ryigenga New Vision ryari rifite abana 119, baruta umubare abigaga mu bigo bimwe na bimwe bya Leta, abatsindiye ku manota yo mu cyiciro cya mbere ni 87, harimo 14 bagize atanu, naho mu cyiciro cya kabiri ni 32. Nta wagize amanota yo mu bindi byiciro.
Muri abo bana 119, bane bonyine ni bo batabashije kubona ibigo bya Leta abana bigamo badataha.
Ku kibazo cyo kumenya impamvu abana biga muri iri shuri ryigenga rinarimo abana benshi babasha gutsinda, umuyobozi waryo Edouard Mugwaneza avuga ko babikesha ubufatanye bw’ikigo n’ababyeyi mu myigire y’abana.
Agira ati “Ababyeyi batuzanira abana dufatanya mu kubakurikirana, bakareba uko ku ishuri biga, bagakurikirana ko bakoze imikoro, no mu bizamini bakareba amanota bagize, aho umwana atsinzwe umubyeyi akabaza ikibitera. Bituma abana batabasha gukwepa, kuko burya kwiga akenshi na kenshi biragora.”
Ibi binemezwa n’umuyobozi w’ishuri ribanza rya Ngoma (rya Leta), Jeanne d’Arc Uwizeyimana, uvuga ko kuba ababyeyi batitabira gufatanya na bo mu kubarera bituma abana batiga ngo banatsinde neza.
Agira ati “Nk’iyo umubyeyi umutumyeho kugira ngo muganire ku kibazo cy’umwana hari ukubwira ngo nawe umwana ni uwawe, umukurikirane nk’uwawe. Ukabona ntaje kumva ikibazo umwana ufite.”
Ngo n’inama z’ababyeyi zitabirwa na mbarwa, bigatuma ababyeyi batamenya icyo bagomba gukorera abana, bityo n’amasomo bakayatsindwa.
Abel Dufitumukiza urerera mu ishuri ribanza rya Tumba na we ahamya ko gukurikirana abana ari ngombwa.
Umwana yahajyanye yamukuye ku ishuri ryo mu cyaro aho yagiraga amanota atarenga 30%, none ubu yatsinze ikizamini cya Leta n’amanota yo mu cyiciro cya kabiri. Kandi ngo abikesha kuba yarafatanyije n’abarimu mu gukurikirana uyu mwana.
Agira ati “Bambwiye ko yaba umuhanga ariko akaba arangara, ndamukurikirana nza gusanga yarishyizemo ko azaba umukinnyi wa Mukura. Namubwiye ko azaba umukinnyi ariko ko agomba kubanza kwiga, aranyumva. Ntabwo nari kubimenya iyo mwarimu atamuntuma ngo nze kumva ibye.”
Umuyobozi w’ishuri ribanza rya Matyazo, Marie Chantal Mukagashugi, avuga ko n’ubukene bw’ababyeyi ndetse no kwirera ku bana bamwe na bamwe byabaye nk’umwihariko ku bana bamwe bo mu gasantere ka Matyazo, bisubiza abana inyuma mu myigire.
Ati “Hari nk’abana usanga ababyeyi babo bafunze kubera gucuruza ibiyobyabwenge, bagasigara birera. Hari n’imfubyi zirera. Aba usanga imitsindire yabo iri hasi kubera ko biga rimwe na rimwe, biturutse ku kuba imibereho iba ibagoye.”
Kuri izi mpamvu zose, umuyobozi w’ishuri ribanza rya Tumba, Vincent Migabo, yongeraho imbogamizi y’ubucucike.
Ati “Abana bazamuka bacucitse mu mashuri, ku buryo hari aho usanga abana 60 cyangwa na 70 mu ishuri rimwe. Bituma batiga neza, bakazamuka nabi. Hari umubare uringaniye w’abana mu ishuri, abarimu babasha kubakurikirana neza, natwe tukazagira abana batsinda neza mu wa gatandatu.”
Iki kibazo cy’ubucucike ngo kizaba cyakemutse mu myaka ine nk’uko bivugwa n’umunyamabanga uhoraho muri Minisiteri y’Uburezi, Samuel Murindwa.
Ati “Nyakubahwa Perezida wa Repubulika yaratuvugiye tubona miliyoni 200 z’amadolari, tugiye kubaka mu gihugu hose ibyumba by’amashuri ibihumbi 11. Biteganyijwe ko ibi byumba bizaba byarangiye mu myaka ine, ariko turashaka kwihutisha bikarangira mbere.”
Ikibazo cy’ubucucike nigikemuka, hazaba hasigaye icy’uruhare rw’ababyeyi mu gutuma ireme ry’uburezi ryifuzwa rigerwaho.
Icyakora hazaba hasigaye n’ikivugwa n’abantu bamwe na bamwe cy’uko hari abayobozi b’ibigo by’amashuri ya Leta usanga bafite n’izindi nshingano ku ruhande, zituma badatanga umusaruro bitezweho.
Hari abo usanga mu nama njyanama z’uturere, iz’imirenge cyangwa n’iz’utugari, ku b’igitsina gore hakiyongeraho kuba mu nzego z’abagore. Ibi bituma akenshi batabona umwanya uhagije wo gukurikirana ibibera mu mashuri bayobora, nyamara ari byo banahemberwa.
Abavuga ibi banongeraho ko kuba abayobozi b’amashuri yigenga bahahora, bagakurikiranira hafi imyigishirize y’abarezi n’imyigire y’abana, biri mu bituma abana biga mu bigo byabo batsinda neza.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/kuki-abiga-mu-mashuri-yigenga-batsinda-neza-kurusha-abiga-mu-ya-leta,Education
Abarerera muri Wisdom School barishimira umusaruro abana batahana,"Babivugiye mu muhango wabereye muri iryo shuri ku cyumweru tariki 05 Mutarama 2020, wo gutanga icyemezo gishimira abanyeshuri basaga 200 basoje amasomo yabo muri iryo shuri mu byiciro binyuranye.
Ni umuhango wateguwe mu buryo bwo gushishikariza abana bakiri mu myaka yo hasi kwiga bashyizeho umwete, nk’uko bivugwa na Nduwayesu Elie, Umuyobozi wa Wisdom School.
Yagize ati “Ni igikorwa Wisdom School ikora mu rwego rwo gushishikariza abana, barumuna babo na bashiki babo bakiri hasi, kugira ngo bibafashe gukora cyane.
Bituma buri mwana wese iyo twakoze ‘graduation’, haba mu mashuri y’inshuke n’amashuri abanza abana bakomeza kugira umwete, kandi bivamo umusaruro ufatika kuko mu mwaka ushize abana bagize amanota atanu bari 18 ariko ubu babaye 27, ndetse uwabaye uwa mbere mu gihugu n’uwa gatandatu ku rwego rw’igihugu bombi ni abiga muri iri shuri”.
Ababyeyi barishimira ubumenyi abana babo bakura muri iryo shuri, aho bemeza ko amafaranga batanga ku bana babo ataba apfuye ubusa.
Abo babyeyi kandi barishimira n’ibihembo abana babo bahabwa iyo batsinze cyane, dore ko abana 27 batsinze ku rwego rwo hejuru bahembwe ibihumbi 50 kuri buri mwana.
Mukashema Jacqueline ati “Nta handi najyana umwana wanjye atari muri Wisdom, muri iri shuri mfitemo abana bane. Turishimye cyane kuko abana bacu batsinze neza. Amafaranga y’ishuri twatanze ntabwo yapfuye ubusa.
Abana bari gutsinda cyane, Wisdom ni igisubizo cy’uburezi mu Rwanda. Umwana wanjye yagize amanota atanu none bamuhaye igihembo cy’amafaranga ibihumbi 50, biramuha imbaraga zo gukomeza kwiga ashyizeho umwete”.
Samaringo Samuel ati “Iri shuri riri kujyana abana bacu mu cyerekezo cyiza, ibyishimo byandenze nyuma yuko umwana wanjye atsindiye ku manota atanu none bamuhaye n’ibahasha y’ibihumbi 50. Iri shuri riturerera neza, na mukuru we yize hano kandi aho yagiye atsinda neza kubera ubumenyi yakuye muri Wisdom”.
Muri uyu mwaka, ishuri rya Wisdom ritangiranye amashami y’ubumenyi (Science) mu cyiciro cya kabiri cy’amashuri yisumbuye.
Umuyobozi w’iryo shuri Nduwayesu Elie, avuga ko bagiye gutanga ubumenyi ngiro bufasha abana kuvumbura no kubaremamo abantu bazubaka igihugu ejo hazaza.
Mukansanga Solange, Umuyobozi ushinzwe imiyoborere myiza n’imibereho y’abaturage mu Ntara y’Amajyaruguru na we yishimiye imitsindire y’abana biga muri Wisdom School, aho mu icumi ba mbere mu gihugu, babiri muri bo ari abo muri iyo Ntara by’umwihariko uwa mbere mu gihugu ava muri iyo Ntara.
Yavuze ko uko kwitwara neza kw’abana biga muri Wisdom School bihesha ishema iyo Intara y’Amajyaruguru.
Abanyeshuri bashoje amashuri abanza muri Wisdom School ni 170 mu gihe 38 bashoje icyiciro rusange cy’amashuri yisumbuye, aho bose Leta yabahaye ibigo.
Mu mafaranga miliyoni imwe n’ibihumbi magana ane na cumi yatanzwe nk’ibihembo byahawe abana batsinze kurusha abandi, umwana uri muri batanu ba mbere ku rwego rw’igihugu ahabwa ibihumbi 100, mu icumi ba mbere agahabwa amafaranga ibihumbi 60, mu gihe abagize amanota atanu buri wese ahabwa ibihumbi 50.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/abarerera-muri-wisdom-school-barishimira-umusaruro-abana-batahana,Education
Abanyeshuri batanditswe mbere bacikanywe n’amasomo ku munsi wa mbere,"Uyu musore urangije umwaka wa gatatu w’ayisumbuye yari yicaye ategereje umubaruramari w’ishuri, kugira ngo yandike amazina ye muri mudasobwa ko yimukiye mu wa gatatu.
Mugisha yagize ati “Urabona tuza kuva hano dute! Ko naje kwiyandikisha ubu nziga ryari koko! Reba nawe, nta nimero dufite byibuze kugira ngo hatagira umuntu uncaho, abatwakira bagakwiye kuba bakoranye ari benshi kugira ngo batwandike vuba, kuko jyewe n’ibikoresho sindabigura”.
Uru rwunge rwa Kagugu ni rumwe mu mashuri afite ubucucike bukabije kuko rufite abana barenga 7,400 bigira mu byumba by’amashuri 63(bivuze ko buri cyumba cy’ishuri kirimo byibura abana 117).
Ibi ariko ntibyabujije abarimu gutangira kwigisha ku wa mbere w’umwaka w’amashuri wa 2020, ndetse bakaba batanze ikizamini cyo gusuzuma niba buri mwana mu bo bigisha akwiriye kuba yiga muri iryo shuri.
Umuyobozi w’urwunge rw’amashuri rw’i Kagugu, Habanabashaka Jean Baptiste agira ati “Abana bari gukora ibizamini ni abaturuka ahandi baza gusaba imyanya hano, ni ukugira ngo turebe icyo twafasha uwo mwana kuko araza avuga ko yigaga mu wa gatanu, tukaba tugomba gusuzuma niba akwiye kwiga mu wa gatandatu.”
“Hari n’abandi basanzwe biga hano twahaye ikizamini kugira ngo dusuzume niba batarapfushije ubusa ibiruhuko bari barahawe”.
Minisiteri y’Uburezi(MINEDUC) isaba ababyeyi kwitabira kwandikisha abana mu biruhuko amashuri ataratangira, kugira ngo birinde umubyigano wo gihe cy’itangira ndetse n’icyatuma abana bacikanwa n’amasomo.
Umugenzuzi mukuru muri Minisiteri y’Uburezi ushinzwe amashuri abanza n’ayisumbuye, Kageruka Benjamin agira ati “Ntabwo ababyeyi basaba imyanya y’abana ku munsi wo gutangira ishuri”.
“Uyu ni umunsi wo kwigisha nk’uko byemejwe n’Inama y’Abaminisitiri”.
Hari ababyeyi bavuga ko hakenewe ikoranabuhanga ryabafasha kujya bandikisha abana hakoreshejwe mudasobwa cyangwa telefone zigezweho zitwa ‘smart phone’, ariko MINEDUC ikavuga ko icyo gihe kitaragera kuko umubare munini w’abaturage ngo nta bikoresho nk’ibyo bafite.


Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/amashuri/article/abanyeshuri-batanditswe-mbere-bacikanywe-n-amasomo-ku-munsi-wa-mbere,Education
Menya inzozi za Humura Elvin wabaye uwa mbere mu barangije amashuri abanza,"Uyu mwana w’umuhungu urangije mu ishuri rya Wisdom School, we n’umuryango we batuye mu Murenge wa Cyuve mu Karere ka Musanze.
Avuga ko kwitwara neza akagera ku rwego rwo kuba uwa mbere mu bizamini bisoza amashuri abanza mu gihugu hose abikesha kwiga cyane no gusubiramo amasomo kenshi.
Yagize ati “Narigaga cyane, nkasubiramo amasomo nshyizeho umwete. Ariko byose nabifashwagamo no gukurikiza inama z’ababyeyi n’abarezi banjye. Nzakomeza kwiga nshyizemo imbaraga kugira ngo nzakabye inzozi mfite zo kuzaba umuhanga mu by’ubutabire”.
Uyu mwana ugaragara atuje, ababyeyi be bavuga ko arangwa no kugira gahunda mu byo akora.
Gisanga Rujari, umubyeyi we yagize ati “Elvin ubusanzwe aritonda, kandi akagira gahunda mu byo akora, no mu cyumba cye usanga yagiteguye mu buryo butandukanye n’iby’abandi bavandimwe be.
Kuva kera ni umwana ukunda ibintu biri ku murongo; ibi byadufashije kumuherekeza mu rugendo rw’imyigire ye bitatugoye. Icyo duteganya ni uko igihe cyose tuzakomeza kumuba hafi, ibyo azakenera byose by’ibanze akajya abibona kugira ngo akomeze kwitwara neza”.
Uretse Humura Elvin wabaye uwa mbere mu kizamini cya leta gisoza amashuri abanza ku rwego rw’igihugu, undi mwana w’umukobwa witwa Ishimwe Umubyeyi Marie Regine w’imyaka 12 yaje ku mwanya wa gatandatu, na we akaba yigaga muri Wisdom School.
Umuyobozi wa Wisdom School, Nduwayesu Elie, mu kiganiro cyamuhuje n’abanyamakuru ku wa gatanu tariki 3 Mutarama 2020, yavuze ko abana bakoze ikizamini cya leta gisoza amashuri abanza bo muri Wisdom Schools bose uko ari 170 batsinze 100%.
Muri aba havuyemo babiri baje mu icumi ba mbere ku rwego rw’igihugu.
Yagize ati “Tubikesha imyigishirize ishyize imbere ubumenyi mpuzamahanga, ku buryo umwana aba afite ubushobozi bwo guhatana n’abandi atari mu gihugu gusa, ahubwo ashobora kugera no ku bindi bigo byo hanze akitwara neza. Tuba dutekereza tuti umwana avuye hano akajya mu kindi gihugu byagenda gute?
Aba rero n’ubwo bumenyi barabufite kandi baduteye ishema. Dukomeje gutoza abana bacu gukunda ishuri no guharanira kuba ab’imbere mu buvumbuzi kugira ngo n’ubutaha tuzagire benshi baboneka mu icumi ba mbere”.
Yaba Humura Elvin na Ishimwe Umubyeyi Mari Regine, bombi bavuga ko bagiye gukomereza ku muco n’indangagaciro batojwe n’ababyeyi babo bafatanyije n’abarezi b’ishuri Wisdom School zo kugira umwete no kutarangara, kugira ngo no mu bindi byiciro bazabe intangarugero.
Ishuri Wisdom School barangirijemo amashuri abanza ryabonye izuba mu mwaka wa 2008, rikaba rifite icyicaro mu Karere ka Musanze ndetse n’amashami mu Karere ka Burera, Nyabihu na Rubavu.


Kuri buri shami n’icyicaro gikuru hari icyiciro cy’amashuri y’incuke, abanza n’icyiciro cya mbere cy’amashuri yisumbuye.
Iri shuri ritanga ubumenyi mpuzamahanga butuma uwahize abasha guhatana n’abo mu bindi bihugu byateye imbere. Rikaba riteganya kubakira ku butabire, ubugenge n’ubundi bumenyi, batoza abana kuvumbura no guhanga ibishya.
Umunyamakuru wa Kigali Today/KT Radio
",https://www.kigalitoday.com/uburezi/amashuri/article/menya-inzozi-za-humura-elvin-uherutse-kuba-uwa-mbere-mu-bashoje-amashuri-abanza,Education
Abarerera mu kigo Good Harvest barashima ireme ry’uburezi rihatangirwa,"

Ni ikigo cy’amashuri y’incuke n’abanza (Nursery&Primary School) kikaba giherereye mu Murenge wa Kagarama mu Karere ka Kicukiro mu Mujyi wa Kigali.
Niyobuhungiro avuga ko umwana we yagize amanota meza, akaba yiteguye gukomeza mu mashuri yisumbuye. Ashima ireme ry’uburezi rihatangirwa, agasaba ko ryarushaho kwitabwaho cyane ku buryo abanyeshuri bagira ubushobozi bwo guhangana n’abandi ku rwego mpuzamahanga.
Undi mubyeyi witwa Gahamanyi Côme, na we afite umwana witwa Gahamanyi Akariza Trine urangije umwaka wa gatandatu w’amashuri abanza kuri icyo kigo, akaba yarabaye uwa karindwi ku rwego rw’Igihugu.
Se w’uwo mwana yagize ati “Byaranshimishije cyane kuko kubona umwanya wa karindwi ni ikintu gikomeye. Kuri iri shuri ni we wabaye uwa mbere. Ubwo rero ku bwanjye nashimye iri shuri kuko ryakoze uko rishoboye umwana riramukurikirana kandi biragaragara ko yatsinze neza.”
Umwana we ari mu bana icumi ba mbere ku rwego rw’Igihugu bahembwe mudasobwa.


Gahamanyi Côme avuga ko n’ubwo akorera mu ntara mu gihe umwana we yiga i Kigali, ashima uburyo ikigo gifatanya n’ababyeyi gukurikirana abana, ku buryo iyo hagize akabazo gato kaba bahita bahamagara umubyeyi bakabimumenyesha.
Ku bwe asanga ibigo by’amashuri bikwiye guhoza ijisho ku mwana, bikamenya n’umubyeyi we kugira ngo bafatanye gukurikiranira hafi umunyeshuri. Ibyo ngo byafasha umunyeshuri kwiga kandi agatsinda neza.
Kangwagye Justus uyobora inama y’Ubutegetsi y’ikigo Good Harvest, na we avuga ko kuba icyo kigo gitanga uburezi bufite ireme bituruka ku mishyikirano ikigo kigirana n’ababyeyi b’abana bahiga.
Ati “Ni ngombwa kuganira, mukagaragaza ibibazo mufite, mugafatanya kubishakira ibisubizo. Ni na yo mpamvu tuba twateguye inama nk’iyi ngiyi kugira ngo umusaruro wavuye mu burezi ababyeyi bawumurikirwe, bityo n’ababyeyi bafite abana batoya bizere ko ikigo kizakomeza kubafasha kibarerera abana.
Kangwagye avuga ko bashimiye n’abarimu b’indashyikirwa kuko ngo kuba ikigo cyabo kidafite amateka arenga imyaka 15 kibayeho, ariko kikaba kigaragara mu bigo bya mbere mu gihugu bitsindisha neza, ari byo bituma n’umwarimu yumva ko umusaruro we uzirikanwa.
Kangwagye avuga ko intego bafite ari ugukomeza guteza imbere ireme ry’uburezi. Ati “Iki kigo gikwiye kuba ari ikigo gifite abana bashobora kujya ku isi hose bashakishwa, umwana wize hano agomba kuba ari wa mwana utazaba ashakisha akazi, ahubwo bakazaba bamushaka, cyangwa akagahanga hano.


Mu rwego rwo gutera umwete abanyeshuri, ubuyobozi bw’ikigo bugenera ibihembo ababaye indashyikirwa.
Hari umwana wigeze kuba uwa mbere mu kigo ku rwego rw’igihugu yari yabaye uwa munani, ikigo kimwishyurira amashuri atatu ya mbere yisumbuye.
Kuri iyi nshuro babiri batsinze neza kurusha abandi ikigo cyemeye kuzabishyurira umwaka wose, naho abandi batandatu baje bakurikiye abo babiri ba mbere ku kigo, ubuyobozi bw’ikigo bwemeye kubaha ibikoresho by’ishuri.
",https://www.kigalitoday.com/uburezi/amashuri/article/abarerera-mu-kigo-good-harvest-barashima-ireme-ry-uburezi-rihatangirwa,Education
Umunyeshuri wa mbere mu basoje amashuri abanza yabaye uwa Wisdom School,"Minisiteri y’Uburezi ku gicamunsi cyo kuri uyu wa mbere tariki 30 Ukuboza 2019 nibwo yatangaje amanota y’abanyeshuri bakoze ibizamini bya Leta bisoza amashuri abanza(PLE), icyiciro rusange(O’Level), nabarangije mu mashuri y’Inderabarezi (TTC).
Elvin Humura wigaga kuri Wisdom School i Musanze ni we wabaye uwa mbere ku rwego rw’Igihugu mu barangije amashuri abanza, akurikirwa na Niyubahwe Uwacu Annick wigaga ku kigo cya Nyamata Bright Academy mu Karere ka Bugesera.
Ku mwanya wa gatatu haje Mutayomba Beza Vanessa wo muri Kigali Parents’ School mu Karere ka Gasabo mu Mujyi wa Kigali.
Uru ni urutonde rw’abanyeshuri 10 ba mbere mu gihugu barangiye amashuri abanza:


Mu cyiciro rusange, umunyeshuri witwa Mucyo Salvi wigaga kuri Ecole de Sciences de Byimana giherereye mu Karere ka Ruhango, ni we wabaye uwa mbere mu gihugu.
Yakurikiwe na Gashugi Muhimpundu Adeline wo muri Lycée Notre Dame de Citeaux mu Karere ka Nyarugenge muri Kigali.
Uwimbabazi Alliance wigaga muri FAWE Girls School mu Karere ka Gasabo yabaye mu Mujyi wa Kigali yabaye uwa gatatu, nk’uko bigaragara kuri uru rutonde rw’abanyeshuri icumi ba mbere mu barangije icyiciro rusange (O’Level).


Humura Elvin yavuze ko kugira ngo abe uwa mbere yabitewe no kugira umuhate.
Ati ""Nashyizemo umuhate niga cyane kuko numvaga ngomba kuza mu bana 10 ba mbere. Abarimu na bo ndabashimira cyane kuko baramfashije ndetse na mama wanyibutsaga buri gihe gukora umukoro bampaye ku ishuri, kandi yanamfashaga kumva Igifaransa"".
Umubyeyi w’uwo mwana, Mukayuhi Lea, yishimiye kuba umwana we yabaye uwa mbere batabitekerezaga.


Ati ""Nta bintu byinshi twakoze bidasanzwe gusa namugiraga inama murinda kurangara. Ibi byadutunguye cyane tukaba dushima Imana yabimushoboje"".
Uwo mubyeyi yavuze kandi ko azakomeza gukurikirana umwana we ntazasubire inyuma kuko ngo ibikomeye biri imbere.
Kuri iryo shuri rya Wisdom School kandi ni ho havuye umunyeshuri wabaye uwa gatandatu mu gihugu, akaba yitwa Ishimwe Umubyeyi Marie Regine.
Abatsinze bahise banamenyeshwa amashuri bazigaho kuko ubu batangiye kubireba ku rubuga rwa Internet rw’Ikigo cy’Igihugu cyita ku Burezi (REB).
Mu mashuri abanza muri rusange abana biyandikishije ngo bazakore ikizamini bari 286,721, hakaba harakoze 280.456, bihwanye na 97.81%, muri abo abakobwa ni 151,810 naho abahungu bakaba 128,646.
Abakobwa batsinze mu cyiciro cya mbere (Division I) ni 4,902 naho abahungu bakaba ari 5,798.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/umunyeshuri-wa-mbere-mu-basoje-amashuri-abanza-yabaye-uwa-wisdom-school,Education
Amanota y’Ibizamini bya Leta aramenyekana kuri uyu wa mbere,"

Itangazo icyo kigo cyanyujije kuri Twitter, rivuga ko amanota ashyirwa ahagaragara kuri uyu wa mbere ari ay’abanyeshuri bakoze ibizamini bya Leta bisoza amashuri abanza (P6), abakoze ibizamini bya Leta bisoza icyiciro rusange (S3), n’abakoze ibizamini bya Leta bize ibyerekeranye no kwigisha (TTC).
Rwanda Education Board (REB) is pleased to inform the general public that P6, S3 and TTC National Examinations results of 2019 will be released by tomorrow (Monday, 30th December 2019) at 3 PM. @Rwanda_Edu @Uni_Rwanda @RwandaPolytec @InfoWda
— Rwanda Education Board (@REBRwanda) December 29, 2019
Inkuru bijyanye: 
Umunyeshuri wa mbere mu basoje amashuri abanza yabaye uwa Wisdom School
Abanyamakuru ba Kigali Today
@ kigalitoday
",https://www.kigalitoday.com/uburezi/amashuri/article/amanota-y-ibizamini-bya-leta-aramenyekana-kuri-uyu-wa-mbere,Education
"2019 mu Burezi: Umushahara wa mwalimu warazamuwe, Buruse z’abiga Kaminuza zirazamurwa, kaminuza nshya ziratahwa","

Umukuru w’igihugu yabwiye abafatanyabikorwa barimo Partners in Health, abayobozi ba kaminuza n’abanyeshuri, ko kugira abavuzi ba kabuhariwe atari yo ntego nyamukuru n’ubwo ari wo musingi.
Ahubwo icy’ingenzi ngo ni uguharanira ko ubwo bumenyi bushyirwa mu bikorwa mu kugeza ubuvuzi bwiza ku muturage.
Iyi kaminuza yubatse mu Murenge wa Butaro, mu Karere ka Burera, ni kaminuza mpuzamahanga, ariko izakenerwa by’umwihariko ku mugabane wa Afurika kuko ari wo wugarijwe n’indwara ku gipimo cya 24%, mu gihe abatanga serivisi z’ubuvuzi bangana na 3% gusa.
Umuyobozi wa Partners in Health ku rwego mpuzamahanga, bwana Gary Gottlieb, akaba no mu bayobozi bakuru ba University of Global Health Equity (UGHE), yavuze ko imisozi myiza ya Burera ifite ubutaka bwera, uyu munsi yahindutse ikimenyetso cy’ubumenyi ntagereranywa…ahantu mu binyejana biri imbere hazajya havamo abakiri bato bazaba abayobozi, abahanga n’abavuzi ku rwego rw’isi, bafite intego yo kugeza abantu ku buzima bwiza.
Yagize ati “Ni abantu bazakoresha imbaraga z’ubumenyi n’ubushobozi bukenewe mu kugeza ku batuye isi ku buzima bwiza kandi kuri bose, bityo ubutabera n’imibereho y’abatuye isi birusheho kubabera byiza, nk’uko n’izina rya kaminuza ubwaryo ribivuga.”
Imbabazi ku bana 16 bari bafunze
Muri Mutarama 2018 abana bari bafunze bahawe imbabazi na Perezida wa Repubulika Paul Kagame maze basanga imiryango yabo basangira iminsi mikuru kandi batangirana ubuzima bw’umwaka mushya.
Icyo gihe Umuyobozi mukuru w’Urwego rw’Igihugu Rushinzwe Imfungwa n’Abagororwa(RCS), CG George Rwigamba yavuze ko bazakomeza gukurikiranira hafi imyigire y’abana barekurwa ku mbabazi za Perezida wa Repubulika kugira ngo bajye gukomeza amasomo.
Yavuze ko byagaragaye ko hari abana biga bafunze, bamara gutsinda ibizamini bya Leta bagahabwa imbabazi ngo bakomeze amasomo bari hanze ariko bagasubira mu bibi bahozemo.
Yagize ati “Ubu aba bana hari amahirwe ko bazakurikiranwa kuko ababyeyi babo bose barahari, dufite gahunda yo kubasura aho bakomoka, abatiga tugakangurira ababyeyi kubikora, abatabafite tugasaba inzego z’ibanze kubibafashamo.”
Ku wa 17 Mutarama 2019, nibwo abana 16 bari bafungiye muri Gereza y’abana ya Nyagatare, batsinze ibizamini bisoza amashuri abanza n’icyiciro rusange barekuwe ku mbabazi za Perezida wa Repubulika kugira ngo bajye gukomereza amasomo mu bigo boherejwemo.
Icyo gihe guhera mu mwaka wa 2016, hari hamaze guhabwa imbabazi abana batsinze ibizamini bya Leta 49.
Abana 14 bahawe imbabazi mu mwaka wa 2016, abana 19 bahabwa imbabazi muri 2017, naho mu mwaka wa 2018 abahawe imbabazi bakaba ari 16 barimo abakobwa batatu.
Minisitiri Munyakazi yahumurije abakoze ibizamini bya Leta
Umunyamabanga wa Leta muri Minisiteri y’Uburezi, Dr. Isaac Munyakazi, yasabye abanyeshuri bakoze ibizamini bya Leta kubikora nta bwoba bagatsinda, kuko ntaho byari bitandukaniye n’ibyo ku turere bakoze.
Ubu butumwa yabugejeje ku banyeshuri bakoreye ibizamini bya Leta bisoza icyiciro cya mbere n’icya kabiri by’amashuri yisumbuye muri Groupe Officiel de Butare, no muri TSS Kabutare, ku wa kabiri tariki 12 Ugushyingo 2019.
Yagize ati “Ibi bizamini mugiye gukora birasa nka bya bindi tumaze iminsi tubaha. Ni mwe ba mbere mugiye gukora ikizamini cya Leta twarabatoje uko ikizamini kitateguwe n’amashuri yanyu kiba kimeze. Birabongerera amahirwe yo kuzakora ibizamini byanyu neza”.
Ku kijyanye n’uko abanyeshuri bari gukora ibizamini bya Leta babimenyerejwe, bityo bikaba bidakwiye kubatera ubwoba, abanyeshuri bakoze ibizamini bavuga ko hari icyo byabamariye, n’ubwo bo bari bakoze icy’akarere gusa, icya REB kikaba cyarakozwe na barumuna babo.
Jean Claude Hakizimana urangije kuri Butare Catholique yagize ati “Uko twakoze ikizamini cy’uyu munsi ni ko twakoze n’icy’akarere. Icy’akarere cyatumye umuntu ku giti cye agenda akisubiramo bitewe n’ibyo yari amaze kubona yakoze. Ahubwo kariya kantu ni keza cyane”.
Ibizamini byatangiye ku wa 12 Ugushyingo byasojwe ku wa 22 Ugushyingo 2019. Muri rusange mu Rwanda byari biteganyijwe gukorwa n’abanyeshuri 255,578, harimo abakobwa 139,807 n’abahungu 115,771 bakoreye mu ma santere y’ibizamini 871, ubu bakaba bategereje amanota.
2019 urangiye impaka ku myigishirize y’indimi zikuweho
Abahagarariye amashuri abanza yigenga bishimiye imyanzuro yavuye mu biganiro byahuje Minisiteri y’Uburezi (MINEDUC) n’amashuri abanza yigenga, ibiganiro byabereye mu mujyi wa Kigali ku wa mbere tariki 02 Ukuboza 2019.
Ibyo biganiro byibanze ku itegurwa ry’umwaka w’amashuri wa 2020 ndetse n’uburyo bwo kunoza ireme ry’uburezi.
Ababyitabiriye kandi bagarutse ku ngingo yerekeranye n’imyigishirize y’indimi mu mashuri abanza, by’umwihariko bagaragaza imbogamizi z’uko bari baherutse gusabwa kwigisha amasomo mu kinyarwanda guhera mu mashuri y’incuke kugeza mu mwaka wa gatatu w’amashuri abanza, mu gihe amenshi muri ayo mashuri yari amenyereye kwigisha mu cyongereza.
Minisitiri w’Uburezi, Dr Eugene Mutimura, yabamenyesheje ko mu rwego rwo kwirinda impinduka za hato na hato, ayo mashuri yemerewe gukomeza gutanga amasomo mu rurimi rw’icyongereza, ariko n’izindi ndimi bakajya bazigisha abanyeshuri.
Yagize ati “Dushingiye ku byo mwasabye, ni byiza ko tutahuzagurika. Ni byiza ko twakwigisha mu rurimi rw’icyongereza kuva mu mwaka wa mbere w’amashuri abanza (P1) kugeza mu mwaka wa gatandatu w’amashuri abanza(P6).”
Ati “Icya kabiri, ni byiza ko twakora uko dushoboye kose kubera icyuho dufite tuzi mu ndimi zose muri rusange ari zo ikinyarwanda, icyongereza n’igifaransa, ariko icyongereza gifite akarusho kuko ari rwo rurimi amasomo agomba gutangwamo (medium of instruction) kuva mu wa mbere kugeza mu wa gatandatu w’amashuri abanza”
Yavuze ko ikinyarwanda na cyo kigomba kwigishwa cyane kuva mu wa mbere kugeza mu wa gatandatu w’amashuri abanza nk’uko bisabwa, ndetse bigakomereza no mu mashuri yisumbuye.
Minisiteri y’Uburezi (MINEDUC) kandi yatangaje ko amashuri asanzwe yigisha mu Cyongereza cyangwa Igifaransa azakomeza kwigisha amasomo muri izo ndimi.
MINEDUC kandi yatangaje ko amashuri abanza ya Leta n’afatanya na Leta ku bw’amasezerano asanzwe yigisha mu rurimi rw’Ikinyarwanda azahindura ajye yigisha mu rurimi rw’Icyongereza.
Itangazo rya MINEDUC ryo ku wa 05 Ukuboza 2019 ryashyizweho umukono na Minisitiri w’Uburezi, Dr. Eugene Mutimura, rivuga ko izo mpinduka zizakorwa buhoro buhoro ku buryo bizategurwa neza kandi bikazaba byarangije gushyirwa mu bikorwa mu gihe kizatangazwa na Minisiteri y’Uburezi.
Iryo tangazo rikomeza rivuga ko isomo ry’Ikinyarwanda rigomba kuzajya ryigishwa mu mashuri yose yaba aya Leta, afatanya na Leta ku bw’amasezerano, n’ayigenga.
Hakenewe litiro miliyoni 1.8 zo guha abana amata ku ishuri buri munsi
Muri Mutarama uyu mwaka wa 2019, Minisiteri y’Uburezi yashyizeho ibwiriza risaba ibigo by’amashuri byose byo mu Rwanda, guhera mu mashuri y’inshuke kugeza mu yisumbuye guha abana amata nibura igice cya litiro ku munsi, bivuze ko hazakenerwa amata angana na litiro 1,813,181.
Minisitiri w’Uburezi, Dr Eugene Mutimura, abicishije kuri Twitter yagize ati ""Turasaba dukomeje amashuri yose y’inshuke, abanza n’ayisumbuye ko ku ifunguro bagenera abana bateganya byibura igice cya litiro y’amata ku munsi""


Amashuri yakiriye neza icyo cyifuzo ariko agira impungenge z’aho ingengo y’imari izava dore ko n’ubundi ibigo by’amashuri bifite amikoro make kandi ibwiriza rikaba ryarasohowe bisa nk’aho bitunguye ibigo by’amashuri.
Pasiteri Samuel Mutabazi ukuriye uburezi mu mashuri y’abaporotestanti mu Rwanda, avuga ko iki cyemezo ari cyiza ndetse cyanabashimishije kuko kigamije kwita ku bana b’u Rwanda, ariko cyaje kibatunguye.
Yagize ati “Iki ni icyemezo kije gitunguranye, amashuri yaramaze gukora ingengo y’imari igaragaza ibyo bazakenera n’uburyo bazabikoresha, noneho ugasanga n’icyo kiraje kikababera imbogamizi yo gushyira mu bikorwa ibyo biyemeje.
Umuyobozi muri MINEDUC ufite mu nshingano ze ibyo kugaburira abana ku ishuri Rose Baguma, avuga ko ubundi ingengo y’imari yo gutanga ayo mata yari iteganyijwe ariko hakaza kubaho imbogamizi zo gutuma itaboneka bityo amata atangira gutangwa mu bigo by’amashuri y’inshuke mu gihe byari biteganyijwe ko atangwa kugeza mu bana biga amashuri yisumbuye.
Aya mafaranga yagombaga kuva kuri 56frw yagenerwaga umwana umwe ku munsi akagera ku 150frw. Yongeyeho ko mu gihe minisiteri itarabona ubushobozi bwo gutera inkunga iyi gahunda yo guha umwana amata, abayobozi b’ibigo by’amashuri bareba igishoboka bashingiye ku bushobozi basanganywe bityo abana bakabona indyo yuzuye.
Kubera ko kandi umukamo uboneka ari muke ugereranyije n’ukenewe, ubuyobozi bwasabaga ko nibura amata ahabwa abana bigaragara ko bayakeneye cyane by’umwihariko abakiri bato n’abo bigaragara ko bafite ikibazo cy’imirire itari myiza.
U Rwanda rwamaze kohereza mu isanzure icyogajuru kizafasha kugeza Murandasi mu mashuri
Icyogajuru cy’u Rwanda cyahawe izina “Icyerekezo” n’ abatuye ikirwa cya Nkombo kubera ko ari igisubizo kuri bo, cyoherejwe mu kirere mu ijoro ryo ku wa gatatu tariki 27 Gashyantare 2019 ku isonga hagamijwe kugeza murandasi mu mashuri.
Icyo cyogajuru cyitezweho gukwirakwiza Interineti by’umwihariko ku kirwa cya Nkombo kiri rwagati mu kiyaga cya Kivu, no mu yandi mashuri yo hirya no hino mu gihugu yagorwaga no kwiga ndetse no gukoresha ikoranabuhanga bitewe na murandasi (internet) itameze neza.


U Rwanda rwabashije kugera kuri icyo cyogajuru ku bufatanye n’ikigo mpuzamahanga cy’itumanaho cyitwa ‘One Web’.
Minisiteri ifite ikoranabuhanga mu nshingano ivuga ko kugira ngo murandasi igere ku kirwa cya Nkombo hakoreshejwe uburyo bwo kunyuza insinga munsi y’amazi ku ntera ya kilometero 16 byasaba nibura miliyoni ebyiri n’igice z’amadorali ni ukuvuga amafaranga y’u Rwanda asaga gato miliyari ebyiri na miliyoni 212.
Icyo cyogajuru cyitezweho kugabanya ikiguzi cya interineti nk’uko Goldon Kalema, Umuyobozi mukuru ushinzwe Ikoranabuhanga muri Minisiteri y’Ikoranabuhanga no guhanga udushya yabisobanuye.
Ati “Ni intambwe ishimishije kuko icyo cyogajuru kirazamuka mu kirere gifite ibendera ry’u Rwanda, ni bwo bwa mbere bibaye.”
Imibare itangwa na Minisiteri y’Ikoranabuhanga igaragaza ko murandasi mu mashuri yisumbuye iboneka mu mashuri 525 (angana na 40%), naho mu mashuri abanza interinet ikaboneka mu mashuri 2,800 (angana na 14 %).
Perezida Kagame yafunguye ku mugaragaro icyicaro gishya cya Carnegie Mellon University Africa
Perezida wa Repubulika y’u Rwanda Paul Kagame yatangaje ko mu Rwanda kimwe no mu bindi bihugu bya Afurika, iterambere ry’ubukungu rigendera ku guhuza ikoranabuhanga n’inganda, no guhuza ubumenyi n’umusaruro.
Yabivuze ku wa kane tariki 21 Ugushyingo 2019, ubwo yafunguraga ku mugaragaro icyicaro gishya cya ‘Carnegie Mellon University Africa’, (CMU-Africa) cyuzuye mu gace kahariwe inganda i Masoro mu karere ka Gasabo, mu gihe yakoreraga mu nyubako ya Telecom House ku Kacyiru.


Perezida Kagame yavuze ko kuba CMU-Africa iri mu Rwanda ari amahirwe, abanyeshuri bakomoka ku mugabane wa Afurika no hanze yawo bakwiye kwishimira kubyaza umusaruro.
Yagize ati “Iyi kaminuza kandi izagira uruhare mu kwihutisha impinduka twifuza, cyane cyane mu kongera umubare w’abantu benshi bahanga imirimo”.
Perezida Kagame kandi yavuze ko umugabane wa Afurika muri rusange ukeneye iterambere mu ikoranabuhanga, guhanga imirimo mishya, ndetse no kugira abantu basobanukiwe muri gahunda zinyuranye, bityo ko iyi kaminuza ari imwe mu nzira zo kubigeraho.
Ati “Kimwe n’ahandi hose muri Afurika, iterambere ry’ubukungu bw’u Rwanda rishingiye mu guhuza ikoranabuhanga n’inganda, no guhuza ubumenyi n’umusaruro. Ni ukubisubiramo, Afurika ntikeneye gusigara inyuma”.


Perezida Kagame kandi yavuze ko iyi kaminuza iri mu mushinga wa ’Kigali Innovation City’ (KIC), uri mu cyerekezo cy’u Rwanda.
Mu yindi mishinga igize Kigali Innovation City, harimo: icyicaro cya African Leadership University (ALU), yatangiye kubakwa mu minsi ishize.
Iyi kaminuza kandi ifite ikoranabuhanga rifasha kwiga mu buryo bwa ‘Iyakure’, uburyo bwo gukora inama abantu batari kumwe (video conference), n’ibindi.


Amasomo atangirwa muri iyi kaminuza ni ajyanye n’ikoranabuhanga, mu cyiciro cya gatatu cya kaminuza (Masters), mu mashami arimo Electrical and Computer Engineering na Information Technology.
Leta yatangiye ibikorwa byo kubaka ibyumba by’amashuri 1 150 n’ubwiherero 1084
Tariki 10 Kanama 2019, mu Karere ka Gisagara, Umunyamabanga wa Leta ushinzwe amashuri abanza n’ayisumbuye Dr.Isaac Munyakazi, yatangije ku mugaragaro ibikorwa byo kubaka ibyumba by’amashuri bishya 1,150 n’ubwiherero 1,084.
Ibi bikorwa remezo byitezweho gukemura ikibazo cy’ingendo ndende n’ubucucike mu mashuri y’uburezi bw’ibanze bw’imyaka 9 n’imyaka 12 hagamijwe kongera ireme ry’uburezi.
Umunyamabanga wa Leta Ushinzwe Amashuri Abanza n’Ayisumbuye, Dr. Isaac Munyakazi, yatangirije iki gikorwa ku ishuri ryisumbuye rya Gikore risanzwe rifite uburezi bw’ibanze bw’imyaka icyenda, rikaba riherereye mu Murenge wa Kansi, akagari ka Sabusaro.
Mu Karere ka Gisagara hateganyijwe kubakwa ibyumba by’amashuri 182 n’ubwiherero 206 muri rusange, harimo ibyumba 36 n’ubwiherero 48 bizubakwa ku ngengo y’imari ya Leta y’uyu mwaka wa 2019/2020.
Ibindi byumba 106 n’ubwiherero 120 bizubakwa ku bufatanye na Banki y’Isi mu mushinga w’iterambere rishingiye ku bumenyi. Hari n’ibindi byumba 40 n’ubwiherero 38 bizubakwa na MINEMA mu rwego rwo gukemura ikibazo cy’ibyumba ku bana b’impunzi muri aka karere, byose bikazatangira kwigirwamo mu mwaka wa 2020.
Mwalimu yazamuriwe umushahara ho 10% 
Guhera mu kwezi kwa Werurwe 2019, umushahara wa mwarimu wongereho 10% ku barimu bigisha mu mashuri abanza n’ayisumbuye ya leta n’afashwa na Leta.
Iki ni kimwe mu byemezo by’imana y’ Abaminisitiri idasanzwe yo kuwa 28 Mutarama 2019 cyafashwe mu gihe umwarimu wigisha mu mashuri abanza ufite impamyabumenyi ya A2, ugitangira akazi agahembwaga amafaranga ibihumbi 42 y’ u Rwanda, naho uwo mu mashuri yisumbuye ufite impamyabumenyi ya A0 ugitangira agahembwa ibihumbi 125 y’u Rwanda.
Kuzamura umushahara wa mwarimu bivuze ko umwarimu ma mashuri abanza azajya ahembwa ibihumbi 46200 y’u Rwanda, bivuze ko ku mushahara we usanzwe hazaba hiyongereyeho amafaranga ibihumbi 4200.
Ku mwalimu wo mu mashuri yisumbuye ho, uwahembwaga ibihumbi 125, azajya ahembwa 137,500, bivuze ko we umushahara we uzaba wiyongereyeho ibihumbi 12500 y’u Rwanda.
Nyuma yo gutangaza ko umushahara wa mwarimu ugiye kwiyongera, abarimu baganiriye na Kigali Today bavuze ko iyo nyongera bashyiriwe batayisuzugura, ariko nanone ko ikiri nkeya ugereranije n’imibereho ya mwarimu n’ibiciro ku isoko.
Uwitwa Sebagoyire Olivier ni umwalimu wigisha mu mashuri yisumbuye, akaba afite impamyabumenyi yo ku rwego rwa A0 yabwiye Kigali Taday ko inyongera ya 10% yongewe ku mushahara wa mwalimu ari nkeya cyane ugereranije n’imibereho ya mwalimu ku isoko.
Yavuze ko we nk’umuntu wahembwaga ibihumbi 125 by’amanyarwanda, azongererwaho 12,500., kuri we ngo ayo mafaranga ni make cyane, kuko ntacyo azongera ku miibereho ye.
Ati ”Biriya ntacyo byagabanya ku bukene bwa mwalimu pe!None se niba utabasha kwishyura inzu nibura y’ibihumbi 30, ukaba utabasha kurya ibindi biryo bitari kawunga n’umuceli, wibeshye ngo ugiye mu kabari kunywa agacupa nk’abandi ho, ni hahandi wazasaza nta terambere ugezeho, ugapfa uri umutindi”.
Uyu mwalimu kandi avuga ko amafaranga ibihumbi cumi na bibiri na magana atanu (12500), azongerwa ku mushahara w’umwalimu wo mu mashuri yisumbuye, atatuma abasha kurihira abana be amashuri yisumbuye.
Sebagoyire kandi asanga aya mafaranga nta kindi yabasha gufasha mwalimu kwikorera cyamuteza imbere, kuko amasaha asabwa gukora akazi ari menshi cyane.
Yongeraho ati “Ni nk’agatonyanga mu Nyanja rwose! Nawe se ufashe nk’umwalimu uhembwa ibihumbi 42, mbwira ikibazo cy’ubuzima yabasha gukemura. Ikindi kandi nta mwanya wo gukora bizinesi (business) yabona, kuko arakora kuva mugitondo kugera nijoro, n’ejo bikaba uko, ukwezi kugashira”.
Imibare yo mu mwaka wa 2017, igaragaza ko mu gihugu hose habarurwaga abalimu bo mu mashuri abanza 41.573 bigisha mu mashuri 2499 ya leta, ndetse na 1774 afashwa na Leta.
Abarimu bigisha mu mashuri yisumbuye bo, imibare yo mu mwaka wa 2017 igaragaza ko bari 21.990 bigisha mu mashuri 1332 ya leta, ndetse na 871 afashwa na Leta.
Buruse y’abiga muri UR yagizwe ibihumbi 40
Minisitiri w’Intebe, Edouard Ngirente, yatangarije abitabiriye ibirori byo gutanga impamyabumenyi ku banyeshuri ba kaminuza y’u Rwanda, ko buruse yakuwe ku bihumbi 35 igashyirwa ku bihumbi 40 y’u Rwanda ku kwezi.
Muri ibi birori byabereye muri Sitade Huye ku wa gatanu tariki 8 Ugushyingo 2019, Minisitiri w’Intebe yagize ati “Amafaranga agenerwa umunyeshuri amufasha mu mibereho ya buri munsi, yarongerewe ava ku bihumbi 25 ashyirwa ku bihumbi 35 nk’uko mubizi, kandi azongerwa agere ku bihumbi 40 nk’uko byemejwe n’inama y’abaminisitiri yo ku itariki ya 14 Gashyantare umwaka wa 2018”.
Abanyeshuri barangije kaminuza bagaragaza ko ubuzima bwa barumuna babo buzarushaho kugenda neza igihe cyose amafaranga ya Buruse yakwiyongera kuko ayo bahabwaga ari make ugereranyije n’ibyo bakenera.
Jean Claude Iratuzi urangije mu cyiciro cya masters ati “Tucyiga muri undergraduate baduhaga ibihumbi 25. Twahoraga dusaba ko byongerwa, umwaka ushize biba 35, ubungubu bibaye 40. Barumuna bacu bizabafasha mu mibereho myiza, bibarinde kujya mu ngeso mbi. Ni byiza cyane.”
Pascal Sindihokubwabo na we ati “Muri kaminuza bakunda gufotoza notes, icumbi, kurya, kugenda, ibyo byose ibihumbi 35 ntibyahuraga. Nibura 40, ariko 50 ni yo yaba ahagije.”
Perezida Kagame yigishije Ikinyarwanda abagize Indangamirwa
Ubwo urubyiruko rurenga 600 rwasozaga itorero Indangamirwa rya 12 ku wa kane tariki 08 Kanama 2019, Perezida wa Repubulika Paul Kagame, yasabye uru rubyiruko kwiga Ikinyarwanda kuko ari imwe mu nkingi z’Umuco Nyarwanda.
Perezida Kagame yasabye urwo rubyiruko kutagoreka Ikinyarwanda nk’uko bamwe babikora, bitwaje ko ari ibigezweho.


Perezida Kagame yagize ati “Twige Ikinyarwanda, kuko kumenya ururimi rwawe ari intambwe imwe mu muco. mpereza, ntabwo ari mereza, umuntu ntabwo ari umunu”.
Abanyarwanda bafite umwihariko wo kuvuga Ntu. Gushya, ikintu gishya. Ntabwo ari ugusha. Sha ni s h a ... shya ni s h y a...Yego. Ntabwo ari ego. Oya ntabwo ari Hoya.”
Perezida Kagame yasabye abakoresha iyi mvugo bamwe bita iy’abahanzi ko nibabishaka bajya babikorera aho bikwiye ariko mu bihe bisanzwe ‘tuvuge Ikinyarwanda’.
Yibukije abarangije aya mahugurwa ko igihugu kiri mu nzira y’amajyambere, abasaba kumenya neza gahunda y’ibikorerwa mu Rwanda ari yo Made in Rwanda, bityo bagatekereza uburyo n’ibikoresho bikomeye bishobora kuba byakorerwa mu Rwanda.
Umunyamakuru wa Kigali Today/KT Radio
@ murieph
",https://www.kigalitoday.com/uburezi/ibikorwa-by-uburezi/article/2019-mu-burezi-umushahara-wa-mwalimu-warazamuwe-buruse-z-abiga-kaminuza-zirazamurwa-kaminuza-nshya-ziratahwa,Education
Umunyarwanda uba mu Bwongereza yahembye abanyeshuri 32 batsinze neza mu mashuri abanza ,"Ibihembo bigizwe n’ibikoresho by’ishuri ni byo buri mwana yahembwe ku wa 22 Ukuboza 2019 na Manzi Aloys abinyujije muri ‘Manzi Foundation’ ikora ibikorwa bijyanye no gufasha abaturage bo mu Karere ka Rulindo mu bikorwa by’iterambere.
Manzi Aloys uvuka mu Murenge wa Base muri ako karere, amaze imyaka isaga 20 aba mu Bwongereza. Yabwiye Kigali Today ko afite intego zo guteza imbere uburezi mu gace avukamo no mu nkengero zako.
Yagize ati “Guhemba abanyeshuri batsinze neza ni igikorwa nkora buri mwaka ngamije gutera abana akanyabugabo ngo barusheho kwiga bashyizeho umwete. Guteza imbere uburezi, kuzamura ireme ry’uburezi ntibikwiye guharirwa Minisiteri y’Uburezi gusa natwe Abanyarwanda muri rusange biratureba.”


Umuyobozi w’Urwunge rw’Amashuri rwa Mushongi, Mbonimana Silas, yavuze ko ibihembo nk’ibi bitera akanyabugabo abandi banyeshuri bigatuma biga baharanira gutsinda.
Ati “Iyo umwana abonye igihembo bimutera akanyabugabo umwaka ukurikiyeho agatsinda neza kurushaho, abana batatsindaga neza na bo bigatuma bikubita agashyi.”
Umunyamabanga Nshingwabikorwa w’Akagari ka Cyohoha, Mukeshimana Angelique wari uhagarariye Umunyamabanga Nshingwabikorwa w’Umurenge muri uyu muhango, yavuze ko igikorwa nk’iki ari ishema ku batuye muri uyu Murenge.
Ati “Iki ni igikorwa cy’indashyikirwa gituma abana bagira umwete n’ishyaka ryo kwiga kugira ngo bamenye kandi banahembwe. Tukaba dushishikariza abandi bantu bavuka muri aka gace bafite ubushobozi kujya bakora ibikorwa nk’ibi bitera abana umwete wo kwiga neza.”
Guhera mu myaka itatu ishize, abinyujije muri ‘Manzi Foundation’ Manzi Aloys ahemba abanyeshuri bo mu mashuri abanza batsinze neza hamwe n’abarimu batsindishije neza, akabaha amafaranga angana n’umushahara wabo w’ukwezi.
",https://www.kigalitoday.com/uburezi/ibikorwa-by-uburezi/article/umunyarwanda-uba-mu-bwongereza-yahembye-abanyeshuri-32-batsinze-neza-mu-mashuri-abanza,Education
Uruhare rw’umubyeyi mu burere n’uburezi bw’umwana ntibusimburwa-Dr. Ndayambaje,"

Atangaje ibi nyuma yo kumenyeshwa n’uhagarariye ababyeyi barerera ku rwunge rw’amashuri rwa Rubagabaga, Uumurenge wa Karangazi, ko bamwe mu babyeyi badakozwa ibyo gutanga amafaranga y’ifunguro rya saa sita abana bafatira ku ishuri.
Dr. Ndayambaje Irené avuga ko n’ubwo umubyeyi yaba umukene, ashobora gufasha umwana we kwiga neza kuko uretse amafaranga bashobora no gutanga ibiribwa, inkwi n’ibindi bigasimbura amafaranga.
Ati “Niba hari n’ababyeyi bigoye kubona uruhare rwabo mu bijyanye n’amafaranga, aka ni agace mu by’ukuri gafite ibiribwa, umubyeyi ari umuhinzi yazana umufuka w’ibishyimbo, ibigori, umworozi yazana ifumbire yafumbira imirima y’ishuri ndetse n’ufite ishyamba yazana inkwi zitekeshwa, bumve ko uruhare rwabo mu burere n’uburezi bw’abana babo rudasimburwa”.
Dr. Ndayambaje arasaba ababyeyi kumva ko bafite uruhare rukomeye mu gufasha abashinzwe uburezi mu myigire y’abana babo, cyane ngo nta mwana ucuka ku mubyeyi.
Karisa John, umuyobozi w’inama y’ababyeyi barerera ku rwunge rw’amashuri rwa Rubagabaga, avuga ko gahunda yo gutekera abana ku ishuri ikorwa neza ariko bagifite imbogamizi kuri bamwe mu babyeyi batumva ko bafite uruhare mu myigire myiza y’abana babo bakanga gutanga amafaranga y’ifunguro.
Agira ati “Ababyeyi bumva ko kwiga ari ubuntu, twabasaba amafaranga yo kugaburira abana bakagusubiza ko byose ari Leta igomba kubikora kandi ntibayobewe ko umwana wiga ashonje adakurikirana neza amasomo”.
Abana bafatira ifunguro ku rwunge rw’amashuri rwa Rubagabaga ni 599. Abana 320 ni bo bishyura umusanzu ababyeyi bemeye ungana n’ibihumbi umunani ku gihembwe.
Murabukirwa Bertin, umuyobozi w’iri shuri avuga ko bahora mu bibazo by’amadeni kubera kugaburira abana bose, nyamara bose baba batarishyuye.
Umunyamakuru wa Kigali Today/KT Radio
@ SEBASAZAGEmman1
",https://www.kigalitoday.com/uburezi/ibikorwa-by-uburezi/article/uruhare-rw-umubyeyi-mu-burere-n-uburezi-bw-umwana-ntibusimburwa-dr-ndayambaje,Education
Abanyarwanda biga amashuri yisumbuye na kaminuza baracyari bake- PS Murindwa,"

Ibi ngo bigaragaza ko kugeza ubu abantu bitabira kwiga amashuri abanza ari bo bakiri benshi ugereranyije n’abakomeza mu mashuri yisumbuye ndetse na kaminuza.
Avuga kandi ko ibi binagaragarira mu mibare y’abiga mu mashuri abanza n’ayisumbuye agira ati “Kuva mu mwaka wa mbere kugera mu wa gatandatu w’amashuri abanza, dufitemo abana miliyoni ebyiri n’igice. Ariko mu mashuri yisumbuye dufitemo ibihumbi 540”.
Ubwo yifatanyaga n’Akarere ka Nyaruguru gutaha ibyumba 31 by’amashuri byahubatswe muri uyu mwaka wa 2019, yabajije abari bitabiriye ibi birori ku ishuri ribanza rya Kivuru mu Murenge wa Ngoma niba babona u Rwanda ruzatera imbere batohereza abana kwiga mu mashuri yisumbuye.


Yagize ati “Hari igihugu cyatera imbere, abantu bize imyaka itandatu gusa? Nta gihugu na kimwe kigeze gitezwa imbere n’abize amashuri abanza gusa”.
Ababyeyi bamwe bo mu Karere ka Nyaruguru, bavuga ko akenshi abana babo badakomeza kwiga kubera ubukene.
Régine Mukamfizi abe bariga, ariko avuga ko abaturanyi be batohereza abana kwiga kubera ubukene.


Agira ati “Abana biga mu mashuri abanza bakenera ibikoresho bikeya, ariko mu mashuri yisumbuye si ko biri. Basabwa iniforume (uniforme), inkweto, amakayi menshi n’amafaranga y’ifunguro rya saa sita. Hari n’umubyeyi usanga afite umwana urenze umwe. Ubushobozi bukeya butuma ibyo byose ababyeyi batabibona, abana bakava mu ishuri”.
Ni na yo mpamvu atekereza ko ababyeyi bakwiye gukora cyane, bakazabyara abana baramaze kubateganyiriza, kugira ngo batazananirwa kubarihira amashuri.
Icyakora Murindwa avuga ko hari n’abatohereza abana kwiga kubera kutumva akamaro ko kwiga, kuko hari abo usanga banze kugurira abana amakaye nyamara bakabona ayo kujyana mu kabari.
Aba abasaba guharanira ko abana babo biga kuko ibyo Leta iba yatanze kugira ngo babashe kwiga ari byinshi.


Ati “Mu burezi ni ho Leta ishora amafaranga menshi kugira ngo abana bose b’u Rwanda babashe kwiga muri gahunda ya ‘Bose bige’. Urebye Leta itanga 98% by’ibikenewe. Kabiri gasigaye ari ko ko gushakira umwana amakaye na iniforume, umubyeyi na we aba akwiye kubikora”.
Umuyobozi w’Akarere ka Nyaruguru wungirije ushinzwe imibereho myiza, Colette Kayitesi, avuga ko n’ubwo abana bitabira kwiga mu mashuri yisumbuye bakiri bakeya, mu Karere ka Nyaruguru hakiri n’ amashuri makeya yisumbuye.
Nko mu mashuri abanza hari ibigo by’amashuri 91 naho mu mashuri yisumbuye hakaba 48.
Icyakora ngo nta bucucike muri aya mashuri, kuko abitabira gukomeza kwiga mu mashuri yisumbuye bakiri bakeya, ahanini kubera imyumvire y’ababyeyi ariko no kubera ko hari ababa batuye kure y’amashuri ku buryo kujya kwiga byabatwara nk’amasaha atanu.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/abanyarwanda-biga-amashuri-yisumbuye-na-kaminuza-baracyari-bake-ps-murindwa,Education
REB yahembye abana bahize abandi mu ikoranabuhanga,"Ayo marushanwa yiswe ‘Scrach Competiton’, yarebaga ibigo by’amashuri abanza byahawe mudasobwa ngendanwa z’abana, mu mushinga wa One Laptop Per Child (OLPC), yahereye ku rwego rw’umurenge, akaba yasojwe kuri uyu wa gatanu tariki 20 Ukuboza 2019, ari na bwo abahize abandi bahembwe.
Mu kurushanwa abana bakoraga imishinga bakurikije ibyo bihitiyemo biri mu gihugu, bagakora ikimeze nk’inkuru y’amashusho bifashishije mudasobwa zo ku bigo byabo, umusozo w’amarushanwa ukaba wari urimo abana 30, ni ukuvuga uwarushije abandi muri buri karere.
Umuyobozi ushinzwe imirimo rusange muri REB, Nkurikiyinka Janvier, avuga ko ikiba kigamijwe muri ayo marushanwa ari ugukundisha abana ikoranabuhanga.
Ati “Aya marushanwa aba agamije ko abana bagaragaza ubumenyi bafite mu ikoranabuhanga (ICT) mu burezi. Tubasaba gushakisha, bakavumbura bityo umwana akagira ubushobozi n’ubushake bwo gukoresha ikoranabuhanga rigezweho ariko arihuza n’ubuzima abona hanze, cyane ko ari na ryo musingi w’iterambere ry’igihugu”.
Yakomeje avuga ko abana bitwaye neza muri aya marushanwa abaye ku nshuro ya gatatu, REB izakomeza kubakurikirana, kugira ngo bazakomereze mu mashuri y’ikoranabuhanga bityo impano yabo itazazima.
Umwari Nadine w’imyaka 14, wigaga mu mwaka wa gatandatu kuri GS Ste Famille mu karere ka Nyarugenge, ni we wabaye uwa mbere ku rwego rw’igihugu, akaba yarakoze umushinga yise ‘Visit Rwanda’, aho yagaragaje ubwiza nyaburanga bw’u Rwanda.
Umwari yavuze ko umushinga yakoze yawutekerejeho, ashaka gukangurira Abanyarwanda muri rusange n’abana by’umwihariko gusura ibyiza by’igihugu cyabo.
Ati “Nawukoze nifashishije amashusho n’abana bakunda (cartoon) bityo bumve ko bagomba kwishimira ibyiza by’igihugu cyabo banabisure. Ndateganya gukomeza kwiga ikoranabuhanga nkagera ku rwego rwo hejuru, nkazafasha n’abandi Banyarwanda kugera ku iterambere rishingiye ku ikoranabuhanga”.
Uwo mwana yahembwe igikombe, mudasobwa igendanwa, umudari ndetse n’igikapu kirimo amakaye azamufasha asubiye ku ishuri.
Hahembwe kandi babiri bamukurikiye, ari bo Hategekimana Abdu wari uhagarariye akarere ka Rubavu, ndetse na Kwizera Isaac wo muri Gasabo, buri wese akaba yahembwe mudasobwa igendanwa, umudari n’amakaye.
Umwe mu bana batabashije kuza muri batatu ba mbere, Abayo Hirwa Jovin wo mu karere ka Gicumbi, yavuze ko agiye gukomeza gukarishya ubwenge bityo ubutaha na we azaze mu ba mbere.
Ati “Icyo ngiye gukora ni ugusoma ibitabo byinshi nshakishe ibindi nazashyira mu mushinga wanjye ubutaha, nkazibanda ku cyo mbona gifitiye Abanyarwanda akamaro kanini. Ibyo bizatuma nanjye mba uwa mbere”.
Hirwa yavuze kandi ko imbogamizi yahuye na zo ari iz’uko atabashije gusobanura neza umushinga we mu rurimi rw’Icyongereza, akavuga ko na rwo azarushyiramo ingufu akarumenya neza bityo rutazongera kumubera inzitizi.
Abana bitabiriye irushanwa bose bageze ku rwego rw’igihugu ariko bataje muri batatu ba mbere na bo ntibaviriyemo aho, buri wese yahawe igikapu kirimo amakaye, icyo gikorwa kikaba cyarakozwe ku bufatanye n’Ikigo cy’igihugu gishinzwe ikoranabuhanga mu itumanaho n’isakazabumenyi (RISA).
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/reb-yahembye-abana-bahize-abandi-mu-ikoranabuhanga,Education
Abarimu bakosoye ibizamini bya Leta bari babayeho bate?,"Ahenshi mu hakosorewe ibi bizamini, abarimu babikosoye barangije imirimo yo gukosora ndetse bamwe basubiye mu ngo zabo, ariko abari bahagarariye amatsinda y’abakosozi (Team Leaders), ndetse n’abagenzuzi (Checkers), bo bakomeje kuguma ahakosorewe ibizamini, mu bikorwa byo kugenzura no kwegeranya impapuro zakosowe, kugira ngo zishyikirizwe Ikigo cy’Igihugu gishinzwe guteza imbere Uburezi (REB).
Kuri uyu wa gatatu tariki 18 Ukuboza 2019, ni bwo impapuro zose zakosowe zashyikirijwe REB, bityo n’aba bari basigaye baba basoje imirimo yabo.
Hari abarimu bavuga ko mu bigo bakosoreyemo bari bafashwe neza, bahabwa amafunguro ahagije kandi ateguye neza.
Umwe mu bakosoreye mu Iseminari Nto ya Ndera, yabwiye Kigali Today ati “Twebwe muri rusange byari bimeze neza! Wenda ntabwo wavuga ngo ni cyane, ariko rwose ibyo kurya byabaga bihagije, kandi bigasimburanywa, ku buryo nta wavuga ko batugaburiye nabi”.
Ku rundi ruhande ariko, hari abarimu bakoze mu bikorwa byo gukosora ibizamini bya Leta, bavuga ko hari ibigo by’amashuri byabafashe nabi cyane mu mibereho, cyane cyane ku mafunguro bagenerwaga.
Hari abarimu bavuga ko bagaburirwaga ibyo kurya bikeya cyane kandi biteguye nabi. 
Umwe mu barimu wakosoreye mu ishuri rya FAWE Girls School riherereye ku Gisozi mu Mujyi wa Kigali, avuga ko bahabwaga amafunguro ateguye nabi cyane, kandi akaba ari makeya ku buryo atahaza umuntu.
Uyu avuga ko mu gitondo bahabwaga igikombe cy’icyayi kirimo amata make cyane, n’umugati umwe avuga ko wagura nk’amafaranga 50 y’u Rwanda, saa sita bakagaburirwa umuceli n’ibishyimbo, ibijumba n’ibishyimbo, cyangwa imyumbati n’ibishyimbo bitagira imboga, ubundi nijoro bakagaburirwa umuceri n’ibishyimbo cyangwa kawunga n’ibishyimbo.
Uyu mwarimu yagize ati “Batwicishije inzara mbi, mbi, imwe mbi ariko! Uzi kugutekera ibijumba bitogosheje n’umuceli, n’ibishyimbo bikanuye bitagira uruboga! Imyumbati noneho, wasangaga abantu bagiye kurya, amasahane ateretse ariho ibyo kurya, abantu bakisohokera kandi bashonje”.
Yungamo ati “Ubwa mbere byabaye bikeya, noneho ubukurikiyeho babitetse nabi, nabi cyane! Maze hari abavugaga ngo n’ingurube zabo ntizibirya! FAWE yadufashe nabi cyane rwose”!
Uyu mwarimu avuga ko abajya gukosora ibizamini bandikirwa amabaruwa, abamenyesha ko bazitwaza ibyo kwiyorosa gusa, ibyo kuryamira no kurya bakazabisanga aho bazakosorera.
Uyu mwarimu kandi yatubwiye ko mu mwaka ushize yari yakosoreye mu ishuri riherereye mu Kagarama ho mu Karere ka Kicukiro.
Aha ho ngo abahakosoreye bafatwaga neza, ndetse ubuyobozi bw’ishuri bukaganira na bo ku mirire yabo, ibigomba guhinduka bigahinduka.
Ati “Kagarama ho hari heza ugereranyije! Umuyobozi w’ishuri yarazaga tukaganira, haba hari ibikeneye guhinduka bigahinduka, ariko muri FAWE, twahavuye na Masera (Soeur), tutamubonye na rimwe”.
Undi mwarimu waganiriye na Kigali Today, we yakosoreye mu ishuri ryitiriwe Mutagatifu Emmanuel riherereye i Masaka mu Karere ka Kicukiro.
Na we avuga ko muri iri shuri abahakosoreye bafashwe nabi ku bijyanye no kugaburirwa, kuko bagaburirwaga ibyo kurya bikeya kandi biteguye nabi.
Uyu mwarimu twaganiriye akiri mu mirimo yo gukosora, yabwiye Kigali Today ati “Ni bibi birenze uko ubyumva. Ubundi ikibazo kiri ukubiri: Ibyo kurya ni bikeya kandi biteguye nabi cyane. Baduha kawunga, umuceli n’ibishyimbo rimwe na rimwe bitanagira imboga, ubundi hakaba ubwo baduhaye ibirayi bitogosheje nka rimwe mu cyumweru, cyangwa igitoki na bwo rimwe mu cyumweru”.
Aba barimu bavuga ko amakuru bafite ariko badafitiye gihamya, ari uko buri mwarimu agenerwa amafaranga ibihumbi 7.500Frs yo kurya ku munsi, ariko bakurikiza uko baryaga, bagasanga ayo mafaranga atageraho.
Umwe ati “Ariko urebye, wasanga umwarimu atarya arenze 3000Frs ku munsi”.
REB irabivugaho iki?
Umuyobozi Mukuru w’Ikigo gishinzwe guteza imbere uburezi (REB), Dr. Irené Ndayambaje, yabwiye Kigali Today ko ingengo y’imari igenerwa ibikorwa byo gutegura, gukoresha, gukosora n’indi mirimo irebana n’ibizamini bya Leta, iba ikubiye hamwe, akavuga ko atabasha kumenya umubare w’amafaranga aba agenewe gutunga abarimu bakosora ibizamini.
Ati “Ntabwo twajya kuvuga ngo umuntu agenewe kurya amafaranga angahe ku munsi. Igihari cyo ni uko hari ingengo y’imari iba yagenewe abakosozi, kandi ibafasha kugira ngo habonekemo ifunguro rihagaze neza, kugira ngo umuntu uri muri iki gikorwa bigaragare ko atabayeho nabi”.
Uyu muyobozi kandi yanze gutangaza ingengo y’imari igenerwa ibyo bikorwa byose muri rusange, avuga ko ibyo ntacyo byakongera mu nkuru.
Ati “Si ngombwa! Reka twite ku myigishirize, imyigire n’isuzuma”.
Dr. Ndayambaje avuga ko imibereho y’abakosora ibizamini bya Leta bayikurikirana umunsi ku munsi, kandi bakaba bifuza ko umuntu waje muri icyo gikorwa yagira imibereho myiza imufasha gukora neza inshingano ze.
Avuga kandi ko mbere y’uko igikorwa cyo gukosora gitangira, REB yabanje kuganira n’abayobozi b’amashuri yakosorewemo, ku buryo bwo kunoza imigendekere myiza y’iki gikorwa.
Dr. Ndayambaje ariko avuga ko hari ubwo ibigo byakira abakosora ibizamini bya Leta, ariko ntibyubahirize amasezerano biba byagiranye na REB.
Uyu muyobozi avuga ko ibyo umuntu abirebera mu miyoborere y’ayo mashuri, ari na yo mpamvu hari amwe mu mashuri yakorerwagamo ibikorwa byo gukosora ibizamini, ariko akaza kuvanwamo kuko byagaragaye ko atubahiriza amasezerano.
Ati “Iyo dukoze isuzuma tukabona ko hari ahagiye hagaragara imikoranire itari myiza cyangwa se uburangare ku muyobozi wari ushinzwe kwita ku bakosozi, ni yo mpamvu tugenda dufata imirongo mishya, hagamijwe ko abantu baza gukosora na cyane ko baba ari benshi, kandi uko baba benshi ni byiza ko abantu banoza serivisi, kandi bakitondera ko uburyo bafatwamo buba ari bwiza.
Aho bigaragaye ko hari ibitarubahirijwe, ni yo mpamvu ubona umwaka ku wundi hari ibigenda binozwa, kandi n’umurongo mushya ugafatwa. Niba abantu babiri barahawe amafaranga, kuki hari aho bigenda neza, ahandi bikagenda nabi? Ni byo navuze ko bishobora gushingira ku buyobozi bw’icyo kigo cyangwa imikorere yacyo, ari na yo mpamvu umunsi ku wundi tubikurikirana, kandi aho tubonye ko ari ibintu byo kutihanganirwa, hari umurongo cyangwa icyemezo cyibifatirwa”.
Ntitwabashije kuvugana n’ubuyobozi bw’amashuri yakiriye abakosozi, kuko ubwo twageragezaga kuvugisha umuyobozi wa FAWE Girls School yo ku Gisozi, yatubwiye ko ahantu ari hatamwemerera kutuvugisha.
Ubusanzwe ibizamini bya Leta byose byajyaga bikosorerwa mu mashuri yo mu Mujyi wa Kigali, ariko muri uyu mwaka wa 2019, hari ibyakosorewe mu Karere ka Nyanza mu Ntara y’Amajyepfo.
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/amashuri/article/abarimu-bakosoye-ibizamini-bya-leta-bari-babayeho-bate,Education
Mu myaka itatu ubucucike n’ingendo ndende ku banyeshuri bishobora kuba umugani- REB,"Yabitangaje kuwa kabiri tariki ya 17 Ukuboza 2019, ubwo ku rwunge rw’amashuri rwa Rubagabaga umurenge wa Karangazi mu Karere ka Nyagatare, hatahwaga ibyumba bitatu by’amashuri byubatswe uyu mwaka, hagamijwe gukemura ikibazo cy’ubucucike buhagaragara.
Dr. Ndayambaje avuga ko ubucucike bukigaragara mu mashuri mu gihugu cyose kuko ubu impuzandengo iri ku banyeshuri 57 mu cyumba mu mashuri abanza, habazwe amashuri ya Leta ndetse n’ayigenga.
Avuga ko mu gukemura iki kibazo kimwe n’icy’ingendo ndende abana bakora mu duce tumwe tw’igihugu, Minisiteri y’Uburezi yihaye gahunda ko mu myaka itatu nibura iki kibazo cyaba kitagihari.
Iki ngo kizakemurirwa rimwe n’icy’abana b’umwaka wa kane, uwa gatanu n’uwa gatandatu mu mashuri abanza biga ingunga ebyiri ku munsi.
Ati “Minisiteri y’Uburezi yafashe gahunda muby’ukuri yo kugira ngo iki kibazo mugihe cy’imyaka itatu nibura twavuga ko kizaba kimeze mu by’ukuri nk’aho kitakiriho cyane, kugira ngo abarezi bashobore kwigisha n’umusaruro witezwe ku burezi na wo uboneke”.
Yongeraho ati “Dufite umushinga munini na Banki y’isi ugamije kongera ibyumba tukagabanya ingendo ndende hirya no hino mu gihugu ugasanga umwana akoresha isaha irenga aza cyangwa ava ku ishuri, ndetse by’umwihariko no gukuraho ingunga ebyiri mu mwaka wa 4, 5 n’uwa 6 w’amashuri abanza”.
Dr. Ndayambaje avuga ko ubu impuzandengo y’ubucucike iri ku bana 57 mu cyumba bakabaye 46 mu mashuri abanza, ibi ngo bikaba biri mu bituma ireme ry’uburezi ritagenda neza.
Karisa John, umuyobozi w’inama y’ababyeyi barerera ku rwunge rw’amashuri rwa Rubagabaga ashima ko bubakiwe ibyumba by’amashuri byiyongera ku byo bari bafite.
Ariko na none avuga ikibazo kitarangiye, kuko ubucucike buzakomeza.
Ati “Turashima ko tubonye ibyumba bishya, ariko n’ubundi ikibazo kirahari, twari dusanganywe ibyumba 25 byigirwamo abana 2,595, ugabanyije ni abana 103 mu cyumba kimwe, tubonye ibindi byumba byinshi abana bacu bakwiga neza n’abarimu ntibavunike”.
Umuyobozi w’Akarere ka Nyagatare wungirije ushinzwe iterambere ry’ubukungu, Rurangwa Steven, avuga ko kongera umubare w’ibyumba by’amashuri bizagabanya ubucucike, dore ko muri aka karere ubu impuzandego y’abana mu cyumba iri ku kigereranyo cy’abanyeshuri 70.
Avuga ko bizera ko imyaka itatu izarangira nibura ikibazo kirimo gukemuka, cyane ko ingengo y’imari yo kubaka amashuri ihari kandi bakaba bafite umuterankunga, Banki y’isi.
Umwaka w’amashuri utaha wa 2020, Akarere ka Nyagatare kazaba kamaze kunguka ibyumba by’amashuri 61.
Kugeza uyu munsi hamaze kuzura ibyumba 53, ibindi umunani byubakwa mu buryo bw’inzu igerekeranye, ubuyobozi bukizeza ko itangira ry’amashuri rizagera na byo byamaze kuboneka ku buryo bizigirwamo.
Umunyamakuru wa Kigali Today/KT Radio
@ SEBASAZAGEmman1
",https://www.kigalitoday.com/uburezi/amashuri/article/mu-myaka-itatu-ubucucike-n-ingendo-ndende-ku-banyeshuri-bishobora-kuba-umugani-reb,Education
Butera Knowless yasoje icyiciro cya gatatu cya Kaminuza,"

Butera Knowless, yize icyiciro cya gatatu muri Kaminuza ya Christian University ibarizwa muri Leta ya Oklahoma muri Leta zunze ubumwe za Amerika, ari naho yambariye ikanzu y’abasoje amashuri, mu gihe icyiciro cya kabiri cya kaminuza yari yacyize muri Kaminuza yigenga ya Kigali (ULK) na bwo mu bijyanye n’ibaruramari.
Mu mafoto Butera Knowless ubwe yishyiriye ku rukuta rwe rwa Instagram, yagaragaye yambaye ikanzu y’abasoje amashuri makuru, n’igitabo cyanditseho “Christian University of Oklahoma” kirimo impamyabumenyi.


Ku butumwa yanditse munsi y’iyi foto, Knowless yagize ati “Amagambo: ntibibaho, ntibishoboka, kurekera, gutsindwa ntabwo aba mu nyunguramagambo yanjye”.
Ishimwe Clement washakanye n’uyu muhanzi, akaba ari na we ushinzwe inyungu ze, yanditse kuri Instagram ashimira umugore we kuba arangije kaminuza, anamusezeranya impano.



Umunyamakuru wa Kigali Today/KT Radio
@ gentil_gedeon
",https://www.kigalitoday.com/uburezi/ibikorwa-by-uburezi/article/butera-knowless-yasoje-icyiciro-cya-gatatu-cya-kaminuza,Education
Abiga muri INES-Ruhengeri ntibazihanganira abapfobya Jenoside,"Ni muri gahunda ya Komisiyo y’igihugu yo kurwanya Jenoside (CNLG), yo gusobanura amateka ya Jenoside mu bigo binyuranye, aho amatsinda anyuranye y’aba Senateri akomeje gusura Kaminuza n’amashuri makuru basobanura amateka ajyanye na Jenoside yakorewe Abatutsi mu 1994.
Visi Perezida wa Komisiyo y’imibereho y’abaturage n’uburenganzira bwa muntu, Senateri Habineza Faustin watanze ikiganiro muri INES-Ruhengeri ku wa gatatu tariki 11 Ukuboza 2019, yibanze ku ngingo ijyanye na gahunda yo kwizihiza isabukuru ya 71 y’amasezerano mpuzamahanga yo gukumira no kurwanya icyaha cya Jenoside no kurwanya ingengabitekerezo yayo.
Ni amasezerano yashyizweho umukono ku itariki ya 9 Ukuboza 1948, aho Senateri Habineza yasobanuriye abanyeshuri n’abarimu mu ishuri rikuru rya INES-Ruhengeri amateka ya Jenoside, ingengabitekerezo yayo n’ibyo igaragariramo byose, aho yabasabye gushishikarira kumenya ayo mateka, bakora ubushakashatsi ndetse bagatangira no kuyandika.
Senateri Habineza kandi yasabye abo banyeshuri kubyaza umusaruro ubushobozi bahabwa bwo kugera ku mbuga nkoranyambaga, kubukoresha barwanya abakomeje kwifashisha izo mbuga bapfobya Jenoside bagoreka n’ayo mateka.
Bamwe mu banyeshuri baganiye na Kigali Today nyuma y’ibyo biganiro, bagaragaje inyota yo kumenya ayo mateka ya Jenoside, aho biyemeje gutanga umusanzu wo guhangana n’abakomeje gupfobya Jenoside bifashishije ikoranabuhanga.
Umutesi Mariam ushinzwe uburinganire n’iterambere ry’umwari n’umutegarugori muri INES-Ruhengeri, wiga mu mwaka wa kabiri mu bumenyi bwa mudasobwa (Computer Science), yagize ati “Muri iki kiganiro tumaze guhabwa, icyo nkuyemo ni ugutanga umusanzu wo kwegera urubyiruko. Hano dufite itumanaho rihagije, imbuga nkoranyambaga tujyaho tugomba kuzikoresha neza turwanya abakomeje gupfobya Jenoside”.
Akomeza agira ati “Biradusaba gusoma ibitabo, tukandika ariko dufite ingero zifatika z’amateka y’aho igihugu cyacu cyavuye n’aho kigeze. Aya mateka anyeretse ko ngomba gukanguka, ngasoma nkamenya byinshi ku mateka yanjye ku buryo na ba bandi baza bashaka gupfobya Jenoside, nzajya mbaha ingero zifatika mvuguruza ibinyoma byabo”.
Umuyobozi w’abanyeshuri muri INES-Ruhengeri, Nshimiyimana Norbert, we yagize ati “Urubyiruko ni rwo rwakoreshejwe muri Jenoside, ariko tubonye ko rufite n’imbaraga nyinshi zo kureba ku mbuga nkoranyambaga abapfobya Jenoside, akaba ari rwo rusubiza rubanyomoza. Ntituzajenjekera abakomeje gupfobya Jenoside bifashishije imbuga nkoranyambaga”.
Mu bibazo binyuranye abanyeshuri babajije, bagaragaje inyota yo gutanga umusanzu wabo mu kurwanya abapfobya Jenoside, ariko bagaragaza imbogamizi bahura na zo z’ibitabo bivuga kuri Jenoside bikiri bike mu gihugu.
Dr Niyonzima Niyongabo François, Umuyobozi wungirije muri INES-Ruhengeri ushinzwe amasomo n’ubushakashatsi, kuri iyo ngingo yahumurije abanyeshuri, aho yavuze ko mu isomero ry’iryo shuri hagiye kongerwa ibitabo bivuga ku mateka ya Jenoside, mu rwego rwo gufasha abanyeshuri gukora ubushakashatsi no guhangana n’abakomeje gupfobya Jenoside.
Yagize ati “Icyo tugiye gufasha abanyeshuri, mu isomero rya INES-Ruhengeri tugiye kongera ibitabo bivuga ku mateka ya Jenoside yakorewe abatutsi mu mwaka wa 1994. Turabyongera kandi biri mu ndimi zinyuranye, mu Kinyarwanda, mu Gifaransa mu Cyongereza no mu Giswahili. Abanyeshuri bacu tubategerejeho umusanzu ukomeye mu kubeshyuza inkuru z’abapfobya Jenoside. Kubera ko bajijutse hari ingengabitekerezo ikigaragara no ku ishyiga, barasabwa kujya guhangana na yo babeshyuza ibinyoma by’abashaka gupfobya Jenoside”.
Senateri Habineza, yashishikarije abo banyeshuri kwandika amateka ya Jenoside, aho yabemereye ubuvugizi bw’ibitabo by’amateka ya Jenoside mu nzego zinyuranye, bizabafasha mu kwandika ibyabo, bihatira kwigisha amateka bafiteho ubumenyi buhagije.
Senateri Habineza yishimiye ubushake bwagaragajwe n’abanyeshuri bo muri Ines-Ruhengeri mu gutanga umusanzu wo kwigisha amateka ya Jenoside no guhangana n’abakomeje kuyipfobya.
Ati “Muri rusange, nabonye ari abanyeshuri bafite ubwenge, bafite ubushake bwo kumenya no kwandika ayo mateka nk’uko twabibasabye. Nk’uko babyifuje, tugiye kubakorera ubuvugizi bw’uburyo ibitabo by’amateka ya Jenoside byabageraho, kandi n’ubuyobozi bwa INES bwabitwemereye ko bigiye kuboneka ari byinshi mu masomero yayo”.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/abiga-muri-ines-ruhengeri-ntibazihanganira-abapfobya-jenoside,Education
Leta n’abikorera biyemeje gufatanya kuzamura ireme ry’uburezi,"

Abari bahagarariye ibigo by’abikorera baremeza ko hakiri inzira ndende ariko biteguye gukomeza gufatanya na Leta kugira ngo ireme ry’uburezi rirusheho kuzamuka ku kigero gishimishije.
Abitabiriye inama yahuje MINEDUC n’abikorera bagiranye ibiganiro bitandukanye bigamije guhuza imbaraga mu kuzamura ireme ry’uburezi by’umwihariko bagashyira imbaraga mu kongera amashuri y’inshuke ku buryo umwana azamuka neza mu bumenyi ndetse agatanga umusaruro mu gihe ageze ku isoko ry’umurimo.
Uhagarariye amashuri yigenga mu Rwanda, Dr Usengumuremyi Jean Marie Vianney yabwiye Kigali Today ko bafite uruhare runini mu burezi ndetse ko biteguye gusenyera umugozi umwe mu guteza imbere umusaruro uturuka mu burezi.
Dr Usengumuremyi Jean Marie Vianney yavuze uko abona iyi gahunda ya Minisiteri y’Uburezi ndetse n’imbaraga bagiye gushyiramo nk’abafite ibigo by’abikorera. 
Yagize ati “Nk’uko byasabwe na Minisiteri y’Uburezi cyane cyane mu bijyanye n’uburezi, pre –primary schools, biriya bijyanye n’amashuri y’inshuke (gardienne) ibigo byigenga (private sector) amashuri yigenga, twamaze kwiyemeza ko byibura aho ishuri riri ryigenga ryagerageza gushyiraho icyumba kimwe cyangwa bibiri cyafasha abana bari aho ngaho”.
Dr Usengumuremyi hari ibyo asaba Leta kugira ngo bagere ku ntego.
Ati “Ni byo twahoze dusaba Ministeri y’Uburezi (MINEDUC) y’uko twafatanya tukaganira tukarebera hamwe uburyo byakorwamo kuko twe nk’ibigo byikorera twiteguye gutanga umusanzu wacu”.
Umuyobozi wungirije wa Kaminuza y’Ikoranabuhanga n’Ubukerarugendo (UTB) Dr Callixte Kabera asanga ubufatanye ku bigo byigenga ndetse n’ibigo bya Leta bushoboka cyane kuko basanzwe bakorana mu burezi.
Ati “Ireme twifuza mu burezi ntabwo ryakwitirirwa igice kimwe ahubwo aho uburezi hose butangirira mu mizi ni ukuvuga kuva umwana akivuka kugeza igihe akuriye ndetse arangije na kaminuza”.
Dr Kabera yongeyeho ati: “Ni ngombwa ko habaho ubufatanye hagati ya Leta n’ibigo by’abikorera kugira ngo ibyo twifuza kugeraho bigerweho vuba. Rero birasaba ko twihuta, twe turiteguye nk’uko dusanzwe dukorana n’ubu turiteguye”.
Umunyamabanga wa Leta muri Minisiteri y’Uburezi ushinzwe amashuri y’incuke, abanza n’ayisumbuye, Dr Munyakazi Isaac, avuga ko uburezi busaba kubushoramo byinshi cyane kugira ngo bugere ku rwego rushimishije ari na yo mpamvu hakenewe ubufatanye ku bigo bya Leta ndetse n’abikorera.
Dr Munyakazi ati “Uburezi busaba byinshi, cyane cyane iyo tuvuga ireme ry’uburezi hari byinshi biba bikenewe kugira ngo bigerweho, harimo amashuri ahagije, igitabo kuri buri mwana, abarimu bashoboye, amashuri y’imyuga bijyanye na practical training, Laboratwari n’ibindi.


Dr Munyakazi Isaac yongeyeho ati “Ingengo y’imari y’igihugu itanga 16% kandi ntahagije kuko ntiyakemura ibyo byose ari yo mpamvu buri mwaka ingengo y’imari mu burezi igenda yiyongera kugira ngo tubashe gutanga ireme ry’uburezi rikwiye”.
Ministeri y’uburezi yifuza gukorana n’ibigo by’abikorera, Dr Munyakazi Issac akaba yabwiye abahagarariye ibigo byigenga ati “Ni ngombwa ko imiryango itari iya Leta yumva uruhare twagize mu iterambere rirambye ry’igihugu. No mu burezi dukeneye imbaraga, ni ngombwa ko twongera imbagara mu bufatanye mu kubaka amashuri, gutanga amafaranga mu ikoranabuhanga. Aho hose tugomba guhuriza hamwe ubushobozi kugira ngo tugere ku ntego twiyemeje”.
75% by’abana bakagombye kuba baratangiye amashuri y’incuke ntibakandagiye mu ishuri. Ni mu gihe ingengo y’imari ishyirwa mu burezi yiyongereyeho 2% ikava kuri 14% ikagera kuri 16%.
Aha ni ho Minisiteri y’Uburezi ihera isaba imiryango itari iya Leta kurushaho gufatanya na Leta barushaho kwigisha ababyeyi no kuzamura imyumvire yabo kugira ngo bamenye inshingano zibareba.
",https://www.kigalitoday.com/uburezi/ibikorwa-by-uburezi/article/leta-n-abikorera-biyemeje-gufatanya-kuzamura-ireme-ry-uburezi,Education
Miss Josiane yashyize ku ruhande iby’amarushanwa arangamiye amasomo,"Hashize amezi atatu, Mwiseneza Josiane atangiye ishuri muri Ines-Ruhengeri. Yabwiye umunyamakuru wa Kigali Today ko mu minsi ya mbere y’ishuri byari bigoye cyane kuko yasanze abanyeshuri bose bamuzi ariko we atabazi, kuburyo yatambukaga mu kigo benshi bakamuhamagara kandi we atabazi.
Gusa ngo nyuma yaje kumenyerana na bo, atangira kugira inshuti z’abanyeshuri kuburyo ubu yamaze kumenyerana na bo.
Yaragize ati “Byarangoraga kuko natambukaga nkumva umuntu arampamagaye, ariko ubu bamwe ni bagenzi banjye, nanjye namaze kuba mugenzi wabo”.
Miss Josiane wiga amasomo y’ubukungu, avuga ko adafite gahunda yo kongera kwitabira amarushanwa y’ubwiza vuba, ahubwo ngo agomba kubanza kwiga kugeza ubwo nibura abona impamyabumenyi y’icyiciro cya mbere cya kaminuza (A1), icyakora ngo azajya muri Miss Rwanda gutanga ikamba afite ku mukobwa uzaba waritsindiye.


Josiane yiga acumbitse mu mujyi wa Musanze, aho avuga ko abayeho neza mu nzu nziza akodesha irimo ibikenerwa by’ibanze.
Amasaha menshi y’umunsi we, aba ari muby’amasomo kuko ashaka kuzaba umwe mu banyeshuri bazatsinda neza mu ishami yigamo.
Miss Josiane avuga ko yahisemo kwiga kaminuza muri INES-Ruhengeri, kubera ko yari asanzwe akunda aka gace k’Amajyaruguru kandi ngo amaze no kuhagera yarahishimiye.
Abanyeshuri bigana na Miss Josiane ngo bamaze kumumenyera, icyakora abandi bo mu kigo batigana ntabwo baramumenyera neza. Ikindi kandi ngo abarimu ntabwo bamufata nk’umuntu udasanzwe, kuko yaba amasomo cyangwa imikoro baba bafata abanyeshuri kimwe nta byo kujonjora.
Kuri ubu ngo icyo ashyize imbere ni ukwigisha abakobwa kwitinyuka ndetse ngo arimo arashishikariza abakobwa kuzitabira irushunwa rya Bright INES-Ruhengeri, rizaba mu ntangiriro z’umwaka utaha, abandi akabashishikariza kujya muri Miss Rwanda 2020.
Avuga ko ikintu cyamutunguye cyane ari ugusanga muri kaminuza hashobora kubamo ibazwa ritunguranye kuko ngo atari azi ko rihaba.


Miss Mwiseneza Josiane ukomoka mu Karere ka Karongi, ni umwe mu bakobwa bavuzweho cyane mu irushanwa rya Miss Rwanda 2019, aza no guhabwa ikamba ry’umukobwa wakunzwe na benshi ugereranije n’abandi bari bari kumwe.
Amaze gutorwa, yatangiye gushyira mu bikorwa umushinga yari yiyemeje wo gufasha abana bahura n’imirire mibi mu cyaro ahereye mu karere akomokamo ka Karongi.
Mu bihe bitandukanye, Miss Rwanda 2019 Nimwiza Meghan yagaragaye arimo akora kuri uyu mushinga, ariko Josiane ntabwo yigeze ashaka kugira icyo abivugaho.
",https://www.kigalitoday.com/uburezi/ibikorwa-by-uburezi/article/miss-josiane-yashyize-ku-ruhande-iby-amarushanwa-arangamiye-amasomo,Education
Batewe impungenge n’ikoranbuhanga rikoreshwa mu kwigisha no gutanga ibizamini,"Ni nyuma y’ubushakashatsi bakoze ku kamaro k’ikoranabuhanga mu guteza imbere ireme ry’uburezi, bagaragaje ibyabuvuyemo tariki 7 Ukuboza 2019. Hari mu biganiro bijyanye n’icyumweru cyahariwe siyansi, bagize ku itariki ya 7 n’iya 8 Ukuboza 2019.
Prof. Dr. Penina Uwimbabazi, ushinzwe uburezi muri PIASS, umwe mu bagize uruhare muri ubu bushakashatsi, avuga ko kwifashisha ikoranabuhanga ari byiza kuko bituma impapuro zifashishwaga zigabanuka, ndetse no guhererekanya inyandiko bikihuta.
Ariko na none ngo umutekano w’ibinyujijwe mu ikoranabuhanga ntiwizewe.
Agira ati “Iyo urebye umutekano w’ibishyirwa mu ikoranabuhanga, bituma muri za kaminuza bagira impungenge cyane cyane iyo bije mu ihererekanya ry’ibizamini cyangwa n’andi masuzumabumenyi, imfashanyigisho cyangwa n’ibindi biba byateguwe mu kwigisha”.
Yungamo ati “Urugero ni nk’inyandiko tuba twaragaragaje hano, ukazasanga nk’umuntu i Burayi yarayiyitiriye yose uko yakabaye, n’akadomo, kandi akayishyira mu bitangazamakuru biri ku rwego rwo hejuru rwa siyansi”.
Kuba kandi ushyize ibintu mu ikoranabuhanga asigara atari we ubigenzura, ngo bishobora no gutuma hari uwabihindura bikitirirwa nyir’ukubyandika, cyangwa n’ibizamini byagenewe abanyeshuri bikaba byakoperwa bikazana urwikekwe mu kwibaza uko abanyeshuri babigezeho.
Damien Nizeyimana, umuyobozi w’inzu y’ibitabo n’ikoranabuhanga muri PIASS, bafatanyije muri ubu bushakashatsi, amwunganira avuga ko n’ubwo ikoranabuhanga bataratangira kuryifashisha mu isuzumabumenyi nk’uko babisabwe kandi babiteganya, bakiri gushakisha ibikoresho bikenewe.
Ku rundi ruhande ariko, ngo haracyari imbogamizi ku batazi kwifashisha ikoranabuhanga.
Ati “Ku bihugu byateye imbere biroroshye kuko bafite ikoranabuhanga rihagije. Ariko ku bihugu bikiri mu nzira y’amajyambere nta bikoresho bihagije by’ikoranabuhanga, n’aho babibonye ugasanga hari abarimu cyangwa abanyeshuri batazi kubyifashisha”.
Yungamo ati “Iyo mvuga iby’ibikoresho, hashobora kubaho interineti n’ibindi bijyana na yo, noneho ugasanga ikigo kirabifite ariko abanyeshuri ntibabifite, cyangwa se ikigo kirabifite ariko abarimu ntibabifite. Cyangwa se bose babifite ariko nta bumenyi bwo kubikoresha kugira ngo bitange umusaruro uhagije”.
Hannah Niyodushima wiga muri PIASS na we avuga ko urebye hari abagera muri kaminuza batazi iby’ikoranabuhanga bitewe n’ibigo bizeho bitagiraga mudasobwa cyangwa interineti, cyangwa se na none umuriro w’amashanyarazi, ku buryo guhita babasha kwifashisha ikoranabuhanga mu myigire bageze muri kaminuza bitoroshye kuri bo.
Ati “Hatangwe amahugurwa ku barezi batazi kwifashisha ikoranabuhanga, ariko no mu mashuri yisumbuye hajyanwe ibikoresho bihagije. Niba ikigo gifite mudasobwa eshatu, biragoye ko abanyeshuri 300 bacyigaho bamenya gukoresha ikoranabuhanga”.
Prof. Dr. Penina Uwimbabazi, avuga ko ubu bushakashatsi bakoze, kimwe n’ubundi icyenda bwatangajwe muri iki cyumweru cyahariwe siyanse, babukora kugira ngo ibiganiriweho byitabweho, bishakirwe umuti.
Ariko ni no kugira ngo n’abanyeshuri bakure bumva akamaro k’ubushakashatsi, biyumvamo ko bagomba kwinjira mu bibazo sosiyete ifite kandi bakabishakira ibisubizo.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/batewe-impungenge-n-ikoranbuhanga-rikoreshwa-mu-kwigisha-no-gutanga-ibizamini,Education
MINEDUC yakuyeho urujijo ku myigishirize y’indimi mu mashuri abanza,"MINEDUC kandi yatangaje ko amashuri abanza ya Leta n’afatanya na Leta ku bw’amasezerano asanzwe yigisha mu rurimi rw’Ikinyarwanda azahindura ajye yigisha mu rurimi rw’Icyongereza.
Itangazo rya MINEDUC ryo ku wa 05 Ukuboza 2019 ryashyizweho umukono na Minisitiri w’Uburezi, Dr. Eugene Mutimura rivuga ko izo mpinduka zizakorwa buhoro buhoro ku buryo bizategurwa neza kandi bikazaba byarangije gushyirwa mu bikorwa mu gihe kizatangazwa na Minisiteri y’Uburezi.
Iryo tangazo rikomeza rivuga ko isomo ry’Ikinyarwanda rigomba kuzajya ryigishwa mu mashuri yose yaba aya Leta, afatanya na Leta ku bw’amasezerano, n’ayigenga.
Iri ni itangazo rya MINEDUC risobanura ibyerekeranye n’imyigishirize y’indimi mu mashuri abanza


Abanyamakuru ba Kigali Today
@ kigalitoday
",https://www.kigalitoday.com/uburezi/amashuri/article/mineduc-yakuyeho-urujijo-ku-myigishirize-y-indimi-mu-mashuri-abanza,Education
INES-Ruhengeri: Abakobwa bihariye ibihembo by’indashyikirwa mu gutsinda amasomo ,"Ni ibintu byatunguye benshi mu bari bitabiriye uwo muhango, aho babonye abakobwa 9 batwara ibihembo mu banyeshuri 11 bahembwe mu gihe ishuri rya INES-Ruhengeri higishwa amasomo ajyanye na Siyansi.
Ni kimwe mu rugero rwiza rwagaragajwe n’abakobwa, ko n’abakobwa bashobora kwiga kandi bagatsinda amasomo yitirirwaga abahungu, byaba na ngombwa bagahiga abahungu nk’uko abo bakobwa bo muri INES-Ruhengeri babigaragaje.
Kwiharira imyanya hafi ya yose, ni ikintu cyashimishije abakobwa biga muri iryo shuri, aho bemeza ko bigiye kubera isomo bamwe muri bagenzi babo batarabasha kwigirira icyizere ngo bagane amasomo ya siyansi bafataga ko agenewe abahungu.
Arnica Murembwayire wiga mu mwaka wa gatatu mu ibarurishamibare, wagize amanota ya mbere mu myaka inyuranye muri iryo shami yagize ati “Kuba mbonye igihembo cy’umunyeshuri wabonye amanota menshi mu ishami rya Statistics mu myaka yose, nta rindi banga ni uko natinyutse nkigirira icyizere nshyiramo n’imbaraga nyinshi”.
Akomeza agira ati “Ikintu nabwira abakobwa bagenzi banjye, nibatinyuke bashyiremo imbaraga nyinshi bazabigeraho kuko natwe twaritinyaga, ariko ubu tumaze kumenya ko dushoboye kandi na INES-Ruhengeri iba yabidufashijemo. Yaduhaye ibikoresho byose bishoboka. Kuba abakobwa ari twe twiganje muri aba bahembwe, ni uko twatinyutse tugakora. Mbere twumvaga ko tudashoboye ariko ubu twaratinyutse dusigaye dutsinda kurusha abahungu”.
Mugenzi we witwa Ukwitegetse Gikumi wiga mu mwaka wa kabiri mu bumenyi bwerekeranye na mudasobwa (Computer Science), avuga ko ibanga yifashishije ari ukugira imyitwarire myiza, kubana neza na bagenzi be no gusobanuza umwarimu, kandi agafata n’umwanya wo gukora ubushakashatsi yifashishije mudasobwa.
Yavuze ko impamvu abakobwa batsinda cyane ari ubuhamya bagiye bakura ku bagore biteje imbere,
Ati “Igituma abakobwa muri iyi minsi turi gutsinda cyane, twagiye tubona inama nyinshi z’abagore bagiye biteza imbere, bakatubwira uburyo babigezeho natwe tugashyiramo imbaraga kugira ngo tube nka bo. Ni yo mpamvu turi kwiharira ibihembo by’abatsinze neza”.
Ubuyobozi bwa INES-Ruhengeri buremeza ko na bwo bwamaze kubona ko abakobwa bari gukora cyane kurusha abahungu. Busaba abahungu kwikubita agashyi baharanira kugera ku rwego rwiza bashiki babo bagezeho, nk’uko bivugwa na Padiri Dr Hagenimana Fabien Umuyobozi wa INES-Ruhengeri.
Yagize ati “Kuba abakobwa baza ku isonga, iryo ni rya banga rya INES nyine ryo guteza imbere umwari n’umutegarugori. Abakobwa baraza bashaka kwiga tukabaha inama bakazumva, igihe basaza babo batarasobanukirwa bagasanga umupira bawutwaye. Ubwo rero birumvikana ko, uyu mwaka barabahize ubwo bagiye kongera guhiganwa mu ishuri, mu mwaka utaha n’abahungu bazaba bagize icyo bibwira”.
Akomeza agira ati “Ariko ibanga nta rindi ni ukumva inama nziza tubagira, ntabwo navuga ngo ni akandi kabanga bibitseho ni uko bumvise inama nziza twabagiriye ko bariho bategura ejo habo heza hazaza, bityo ko nta munota w’imfabusa ugomba kubaho, ko bagomba kuwukoresha neza. Byagaragaye rero, abahungu na bo nibashyiremo agatege bagaragaze ko bashoboye kandi ko bashobotse”.
Mu banyeshuri 11 bahembwe nyuma yo guhiga abandi mu mitsindire, icyenda muri bo ni igitsina gore. Mu bihembo bahawe harimo smart phones bazifashisha mu masomo yabo.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/ines-ruhengeri-abakobwa-bihariye-ibihembo-by-indashyikirwa-mu-gutsinda-amasomo,Education
Ntimukwiye kwibuza amahirwe yo gukurira mu gihugu cyiza-Imbuto Foundation,"Byavugiwe mu ngando ya 12 y’iminsi ibiri yahuje abanyeshuri 495 batangiye gufashwa bwa mbere na Imbuto Foundation n’abarangije amashuri yisumbuye umwaka wa 2019, iri kubera mu karere ka Ruhango mu ntara y’Amajyepfo.
Umuyobozi mukuru wungirije wa Imbuto Foundation, Geraldine Umutesi, yabwiye urwo rubyiruko ko bimwe mu byatumye u Rwanda rwongera kubaho nyuma ya Jenoside yakorewe Abatutsi, ari ubwitange bwa bamwe mu Banyarwanda barimo n’urubyiruko, bityo ko n’ururi kubyiruka rugomba gutanga umusanzu warwo mu kubaka igihugu cy’ejo hazaza.
Avuga ko urubyiruko rugomba kurangwa n’ikinyabupfura kidashingiye ku bayobozi b’ibigo by’amashuri rwigamo gusa, ahubwo ko runakwiye kumenya ko ikinyabupfura ari umusingi wa byose mu buzima n’iterambere muri rusange.
Agira ati “Mugira amahirwe yo kuba muri gukurira mu gihugu cyiza, abenshi banganaga namwe ntibagize amahirwe nk’aya, none rero namwe mutekereze uyu munsi umusanzu mwatanga kugira ngo hatazongera kubaho icyavutsa abana b’u Rwanda kuba imbuto z’u Rwanda.
Mugomba gutekereza uko mwakemura ibibazo igihugu gifite nta gutegereza igihembo nk’uko mu nama ihuza urubyiruko na Madamu wa Perezida wa Repubulika Jenanette Kagame, aherutse kubitangaza ko umuco w’ubukoranabushake wubaka roho, umubiri, n’ubwenge bw’umuntu kuko iyo ukoze ikintu kikagirira akamaro benshi n’Imana ibyemera”.
Niringiyimana Emmanuel wakoze umuhanda wa kilometero zirindwi (7) ntawe umufashije kandi akiri muto, ni umwe mu batangwaho urugero rw’uko gukorera ubushake bifasha, dore ko ngo igitekerezo yakigize abona abarwayi bajyaga kwa muganga bahekwa nabi mu nzira agahitamo kubakorera umuhanda bagendamo neza.
Ubukoranabushake bwatumye Niringiyimana akomera, none atangiye kwiteza imbere aho yamamariza sosiyeti ikomeye yy’itumanaho, ndetse n’ibikorwa bye biri gutera imbere kandi yatangiye kubona abamutiza ingufu mu guteza imbere abaturage.
Agira ati “Natangiye nkorera ubushake kuko numva nkunze Abanyarwanda, ndetse benshi bakanyita umusazi, ariko si ko uyu munsi biri kuko ubu ni njyewe ambasaderi wa Air Tel mu Rwanda no muri Afurika, ubu ndahembwa agatubutse.
Ubu abaturage b’iwacu ngiye kubishyurira ubwisungane mu kwivuza, maze kubona abaterankunga kandi bazamfasha kubaka ikiyaga iwacu abaturage bakajya babona amafi yo kurya, ibyo byose nabigezeho kubera gukora ntategereje ibihembo runaka cyangwa ko hagira umbwiriza.
Umuhuzabikorwa w’urubyiruko rw’abakorerabushake ku rwego rw’igihugu (Youth Voluntiers), Murenzi Abdallah, avuga ko urubyiruko rwiza ari urutekereza ejo heza h’igihugu kandi rugatangira gutekereza icyo ruzakimarira, aho kwishora mu ngeso mbi zishobora kurwicira ubuzima.
Agira ati “Kuba umuyobozi runaka bitangirira mu mitekerereze kandi ubukorerabushake ntibuturuka ku buremere bw’inshingano runaka, ahubwo buturuka kuri wa mutima uzi icyo gukunda igihugu ari cyo.
Abasoje amashuri rero mugomba kwitegura gukomeza ubuzima munitegura kureba icyo mwakora ngo igihugu cyacu gitere imbere”.
Imbuto Foundation ikorana n’ibigo by’amashuri yisumbuye 102 byakira abana ifasha, kuva mu mwaka wa 2003 yajyaho abanyeshuri bagera ku 8000 batsinda neza ariko bavuka mu miryango itifashije bakaba barishyuriwe.
Muri iyi ngando ya 12, hanasuzumwa uko abana batsinze hakanatangwa inama ku bagize intege nke, biteganyijwe ko kandi abanyeshuri baza no gukora ibikorwa by’umuganda bifitiye abaturage akamaro.
Umunyamakuru wa Kigali Today/KT Radio
@ murieph
",https://www.kigalitoday.com/uburezi/ibikorwa-by-uburezi/article/ntimukwiye-kwibuza-amahirwe-yo-gukurira-mu-gihugu-cyiza-imbuto-foundation,Education
Amashuri abanza yigenga yishimiye kwemererwa gukomeza kwigisha mu cyongereza,"Ibyo biganiro byibanze ku itegurwa ry’umwaka w’amashuri utaha wa 2020 ndetse n’uburyo bwo kunoza ireme ry’uburezi.
Ababyitabiriye kandi bagarutse ku ngingo yerekeranye n’imyigishirize y’indimi mu mashuri abanza, by’umwihariko bagaragaza imbogamizi z’uko bari baherutse gusabwa kwigisha amasomo mu kinyarwanda guhera mu mashuri y’incuke kugeza mu mwaka wa gatatu w’amashuri abanza, mu gihe amenshi muri ayo mashuri yari amenyereye kwigisha mu cyongereza.
Minisitiri w’Uburezi, Dr Eugene Mutimura, yabamenyesheje ko mu rwego rwo kwirinda impinduka za hato na hato, ayo mashuri yemerewe gukomeza gutanga amasomo mu rurimi rw’icyongereza, ariko n’izindi ndimi bakajya bazigisha abanyeshuri.
Yagize ati “Dushingiye ku byo mwasabye, ni byiza ko tutahuzagurika. Ni byiza ko twakwigisha mu rurimi rw’icyongereza kuva mu mwaka wa mbere w’amashuri abanza (P1) kugeza mu mwaka wa gatandatu w’amashuri abanza(P6).”
Ati “Icya kabiri, ni byiza ko twakora uko dushoboye kose kubera icyuho dufite tuzi mu ndimi zose muri rusange ari zo ikinyarwanda, icyongereza n’igifaransa, ariko icyongereza gifite akarusho kuko ari rwo rurimi amasomo agomba gutangwamo (medium of instruction) kuva mu wa mbere kugeza mu wa gatandatu w’amashuri abanza. Ariko ikinyarwanda na cyo kigomba kwigishwa cyane kuva mu wa mbere kugeza mu wa gatandatu w’amashuri abanza nk’uko bisabwa, ndetse ngira ngo biranakomeza mu mashuri yisumbuye.”
Minisitiri Mutimura yasabye abahagarariye ibigo by’amashuri abanza yigenga ko bagomba kwibuka ko umunyeshuri iyo ageze mu mwaka wa kane w’amashuri abanza agomba gutangira kwiga igifaransa, abibutsa ko abanyeshuri basoje umwaka wa gatatu w’amashuri yisumbuye bazajya bakora ikizamini cy’ururimi rw’Igifaransa.
Minisitiri Mutimura ati “Ibyo rero bisaba ko atari urwego rwacu gusa rwa politiki rubibasaba, rubibakangurira, runabibahamo umurongo, icyo tubasaba ni uko munoza imyigishirize y’izo ndimi mu mashuri.”
Ubwo yabagezagaho ubwo butumwa, ababugezwagaho ntibahwemaga kumukomera mu mashyi, bagaragaza ko banyuzwe n’ibyo babwiwe.
Nsengiyumva Eliphaz wari uhagarariye ishuri riri i Nyanza mu Murenge wa Busasamana mu Ntara y’Amajyepfo yagize ati “Kwigisha ururimi rwacu ni byiza, ariko ikindi twishimiye ni uko twemerewe gukomeza kwigisha indimi z’amahanga kuko ni amarembo yagutse atuma tubasha kubona ubumenyi abandi badutanze, tukabwinjiza mu muco wacu. Ibyo bizafasha abana bacu kumenya ibiri hanze bakore ubuvumbuzi n’ubushakashatsi, ubutabire n’ibindi, kuko biri mu ndimi z’amahanga. Tutabyigishije neza rero twagumana ibyo dusanzwe dufite gusa, ariko udushyashya ntitutubone kuko imiryango yo kumenya ibyo abandi bagezeho dukeneye yaba ifunze. Icyo rero twagishimiye abayobozi ba Minisiteri y’Uburezi bari barangajwe imbere na Minisitiri.”


Mugenzi we witwa Rudasingwa Pierre wari uhagarariye ishuri rikorerA mu Gatenga mu Karere ka Kicukiro ati “Iyi nama twari tuyitegerezanyije amatsiko kuko hari amakuru yagiye asohoka avuga ko amashuri yose agomba kwigisha mu kinyarwanda kuva mu mwaka wa mbere kugeza mu mwaka wa gatatu w’amashuri abanza, none amatsiko twari dufite arashize. Umwanzuro uvuyemo ni mwiza uradushimishije kuko batwemereye gukomeza kwigisha nk’uko twari dusanzwe twigisha, tugashyira imbaraga mu kinyarwanda, indimi z’amahanga na zo tukazigisha, tukava mu mwaka wa mbere kugeza mu wa gatandatu twigisha mu cyongereza.”
Abari bahagarariye ibigo bagaragaje ko kwigisha abana bato indimi z’amahanga bizabafasha kwisanzura no gushakisha imibereho mu bindi bihugu nibaba bakuru, mu gihe kwiga mu kinyarwanda gusa bishobora gutuma baguma mu Rwanda ntibabashe kujya gushakira imibereho mu mahanga.


Amafoto: MINEDUC
Umunyamakuru wa Kigali Today/KT Radio
@ h_malachie
",https://www.kigalitoday.com/uburezi/amashuri/article/amashuri-abanza-yigenga-yishimiye-kwemererwa-gukomeza-kwigisha-mu-cyongereza,Education
Intore ziri mu biruhuko zashishikarijwe kudahishira ikibi,"Ni mu biganiro bagiriwe mu mirenge yose igize aka karere, ku bufatanye n’urugaga rw’amadini n’amatorero mu kubungabunga ubuzima (Rich).
Mu kagari ka Nyumba mu Murenge wa Gishamvu, umuyobozi w’akarere ka Huye wungirije ushinzwe imibereho y’abaturage, Annonciata Kankesha, yabwiye abana ati “Nta wuzaduhiga mu kwiga, nta wuzaduhiga mu gutangira amakuru ku gihe.


Igihe mu rugo hari ihohotera, papa akubita mama cyangwa mama akubita papa, nta wuzaduhiga mu gutanga amakuru, igihe hari umuntu urengana. Nta wuzaduhiga mu gukora ibyiza”.
Ibi yabivuze nyuma y’icyivugo cy’Imbuto (abana bari hagati y’imyaka itandatu na 12) kigira kiti “Twiyemeje kuba ku isonga, nta wuzaduhiga”.
Yibukije abana bose kandi kugira isuku, agira ati “Amazi ni mwe muyavoma. Nubwo mutagura isabune, ababyeyi mujye muyibasaba, hanyuma mwoge, mumese imyenda, mube abana bafite isuku”.


Abana bitabiriye iri torero bavuga ko mu bindi bahungukiye harimo kumenya ububi bw’ibiyobyabwenge, kandi ko bazabwira na bagenzi babo bataje kuza kubyiyumvira na bo ubutaha.
Aristide Irakoze ati “Bagenzi banjye nzababwira ibibi byo kunywa ibiyobyabwenge, n’ibijyanye n’umuco twize, hanyuma na bo ubutaha bazaze”.
Umutoza w’aba bana, Bienvenue Uhirwa, avuga ko mu itorero ryo kuwa kabiri riba mbere ya saa sita, bakora imirimo y’amaboko harimo gutunganya ibibuga by’imikino, no kubaka uturima tw’igikoni (ku bana bakuru), n’indi mirimo itavuna abana bakorera abatishoboye.


Naho kuwa kane bahabwa ibiganiro bibatoza indangagaciro z’umuco nyarwanda n’uburere mboneragihugu.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/intore-ziri-mu-biruhuko-zashishikarijwe-kudahishira-ikibi,Education
Imishinga y’abanyeshuri ba INES-Ruhengeri ishobora kuba igisubizo ku bitumizwa mu mahanga,"Ni muri gahunda y’umunsi ngarukamwaka ubera muri iryo shuri uzwi ku nyito ya “Career day”, aho abanyeshuri bamurikira abayobozi, abafatanyabikorwa na ba rwiyemezamirimo banyuranye, babereka ubumenyi bamaze kugeraho mu myigire yabo n’udushya bahanga.
Uwo munsi w’imurikabikorwa wabaye ku itariki ya 29 Ugushyingo 2019, witabirwa n’imbaga y’abantu bari baje kwihera ijisho ibikorwa by’abanyeshuri, umunsi wahuriranye n’izindi gahunda zirimo gutangiza umwaka w’amashuri ku mugaragaro no kwakira indahiro z’abanyeshuri bayobora abandi muri INES-Ruhengeri mu mwaka w’amashuri wa 2019/2020.
Umuyobozi wa INES-Ruhengeri, Padiri Dr Hagenimana Fabien, avuga ko kumurika imishinga y’abanyeshuri bitanga umusaruro bikagira inyungu kuri benshi.
Ati “Umusaruro wa mbere bitanga, biwuha bariya babitegura, iyo umunyeshuri yashoboye kugira igitekerezo akabibyaza umushinga ufatika, ubwabyo aba yize.
Undi musaruro ni aba bose babireba, abanyeshuri cyane cyane kuko hari igihe umunyeshuri yiga ariko akaba atazi icyava mu byo yiga, iyo abonye mugenzi we akoze ikintu gifatika aba yize ikintu gikomeye noneho n’abafatanyabikorwa na bo bakahigira ndetse bakaharambagiriza abantu beza bashoboye”.
Padiri Dr Hagenimana Fabien avuga kandi ko undi musaruro uva ku bijya ku isoko ry’umurimo abo banyeshuri berekana. kandi iyo mishinga ikajya no mu yandi marushanwa aho yavanamo amafaranga abateza imbere.
Ati “Umusaruro urimo ingeri nyinshi cyane, ariko muri rusange ni umusaruro w’igihugu. Abana barezwe neza bagakora ibintu bizima, babijyana hanze bikabatunga bikanongerera igihugu ubushobozi”.
Bimwe mu byamuritswe n’abanyeshuri byashimwe n’ubuyobozi n’abafatanyabikorwa bitabiriye uwo munsi, birimo amatafari abumbwe mu musenyi uvanze n’umushongi wa pulasitike. Ayo matafari ashobora no kubakishwa inzu mu mazi. Hamuritswe na robo igenewe kwifashishwa mu buhinzi, ubwubatsi n’ahandi, hari n’uburyo abo banyeshuri bavumbuye bwo kuhira imyaka hakoreshejwe amazi make n’ibindi.
Karinda Raymond wavumbuye itafari rikomeye abumba mu mucanga na pulastike agira ati “Umushinga wanjye ni uw’amatafari mbumba mu mucanga uvanze na pulasitike, nkakora itafari rikomeye ryakubakishwa mu mazi no mu bishanga.
Ni umushinga natekereje ndeba uburyo nakora itafari ryubakishwa mu mazi kandi rihendutse, nsanga ngomba kwifashisha pulasitike kuko ari n’uburyo bwo kurengera ibidukikije byangizwa n’izo pulasitike”.
Akomeza agira ati “Imibare igaragaza ko buri munsi Coca Cola ikora miliyoni y’uducupa mu munota. Ibaze ayo macupa yose ku bidukikije, kandi uducupa dutatu tuvamo itafari. Ni yo mpamvu natekereje nti nakora iki gihendutse cyagirira akamaro u Rwanda. Ni itafari rishobora kubakishwa mu mazi inzu ntigire icyo iba, kuko ndiraza mu mazi iminsi ine nkarikuramo ritangiritse na gato, nta mazi ashobora kuryinjiramo”.
Mugenzi we Gadi Nishimwe, Umunyeshuri wamaze kuvumbura Robo ikoreshwa n’amazi n’imirasire y’izuba wagiye utwara ibihembo bitandukanye mu marushanwa mpuzamahanga avuga uburyo yateguye umushinga we.
Ati “Umushinga wanjye ni robo nakoze ibasha gukoreshwa mu mpande zitandukanye, haba mu buhinzi, mu bucukuzi bw’amabuye y’agaciro ndetse no mu bwubatsi aho mu mikorere yayo itagora kuko ikoreshwa n’amazi n’imirasire y’izuba.""
Akomeza agira ati “INES ni mu rugo, ni umuryango tubamo mugari kuko iyo ugaragaje impano, ubwenge, ikintu gitandukanye n’icy’abandi, baguha ingufu. Nk’ubu bangenera amafaranga y’ingendo, ahantu hose ngiye bampa imodoka ikanjyana, n’ibikoresho byose mbasabye barabimpa, dufite aho baduhugurira dutegurira n’imishinga yacu, ni yo mpamvu mu ruhando mpuzamahanga dukomeje kwiharira ibikombe mu marushanwa twitabira”.
Imishinga abanyeshuri bo muri INES Ruhengeri bakora ijyanye no guhanga udushya, yashimwe cyane n’ubuyobozi bwitabiriye iryo murikabikorwa, aho bwemeza ko mu gihe abanyeshuri bo muri INES bakomeje guhanga udushya, gutumiza ibikoresho binyuranye mu mahanga byaba amateka, nk’uko Gatabazi JMV, Guverineri w’Intara y’Amajyaruguru yabitangaje.
Ati “Amashuri ya Siyansi na Tekinoloji kera ntabwo yabagaho, bigatuma ibintu byose dutekereza twumva ko bigomba gukurwa mu mahanga, biva za Burayi, muri Amerika, muri Aziya. Iyo tubonye ibintu nk’ibi ni urugero rw’ibishoboka”.
Akomeza agira ati “Babikoze, babigaragaje ko bishoboka. Ariya matafari ni meza, ziriya divayi bakora ni nziza, ririya koranabuhanga mu buhinzi bagaragaza imashini bakora zishobora kwifashishwa mu bwubatsi dusanzwe tuzi ko ziva mu mahanga, ni ikigaragaza ko mu minsi iri imbere ibintu byinshi bizajya bikorerwa mu Rwanda kandi bikozwe n’Abanyarwanda”.
Mu butumwa Harolimana Vincent, Umushumba wa Diyosezi Gatolika ya Ruhengeri akaba n’Umuyobozi w’ikirenga wa INES-Ruhengeri yageneye abanyeshuri, yabasabye gukomeza guhanahana ubumenyi na Kaminuza zo mu Rwanda no mu mahanga, ariko abasaba gukomera ku muco w’igihugu no gukunda Imana.
Musenyeri Harolimana yijeje abanyeshuri ko INES-Ruhengeri itazahwema gukomeza kubafasha mu mishinga yabo, ndetse igashoramo n’amafaranga menshi azatuma abanyeshuri bakomeza guhanga udushya, mu rwego rwo gufasha igihugu mu iterambere mu rwego rwo guharanira kwigira.
Abanyeshuri biga muri INES-Ruhengeri barasaga 3150, aho abasaga 130 muri bo baturuka mu bihugu byo hirya no hino ku isi. Iryo shuri rikaba ryiteguye kwakira abandi banyeshuri mu kwezi kwa Werurwe 2020.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/article/imishinga-y-abanyeshuri-ba-ines-ruhengeri-ishobora-kuba-igisubizo-ku-bitumizwa-mu-mahanga,Education
Nyabihu: Begerejwe ishuri rizagabanya ingendo abana bakoraga,"Ni nyuma y’uko muri uwo murenge hafunguwe ishuri ry’inshuke n’icyiciro cy’amashuri abanza ryitwa Christ the King Nursery and Primary School, rimaze umwaka ryigisha abana b’inshuke rikaba rigiye gutangiza amashuri abanza.
Ugirihirwe Alodie, Umuyobozi w’iryo shuri yavuze aho igitekerezo cyo kurishinga cyaturutse, nyuma yo kubona ko muri ako gace hafite icyuho cy’amashuri y’inshuke n’amashuri abanza, ibyo bikaba imbogamizi ku myigire y’abana bakora ingendo ndende bagana ishuri, bamwe bikabaviramo ubuzererezi.
Agira ati “Igitekerezo cy’iri shuri cyaturutse kuba nari nsanzwe ndi umurezi nk’umuntu ufite ubunararibonye bw’imyaka 19. Nagize igitekerezo cy’uko nakorohereza ababyeyi n’abana bahoraga bifuza ko bakwegerezwa ishuri, njye ubwange nshaka ahantu nafatanya na Leta kugira ngo abo bana babone ahantu bigira habegereye.
Akomeza agira ati “Hano mu Murenge wa Jenda ni hamwe mu gace katagiraga ishuri ry’inshuke, aho abana bahoraga bagenda bazerera batabasha kubona uko biga. Nta mashuri y’inshuke yari ahari iri ni ryo shuri ryonyine ry’inshuke rifasha abana kwigira hafi badakoze ingendo”.
Ababyeyi batuye muri uwo murenge wa Jenda, bavuga ko kuba babonye ishuri ari umugisha kuri bo, kuko abana babo bajyaga biga bibagoye kubera ingendo ndende bajyaga bakora, ndetse bamwe bikabaviramo kureka ishuri.
Majyambere Saidi ati “Iri shuri ni ingenzi bijyanye n’uko hano mu Murenge wa Jenda tutagiraga ishuri, abana bakoraga ingendo aho bajyaga kwiga za Mukamira ahantu bakoraga ibirometero byinshi, abandi bakareka ishuri, ibyo bikadindiza iterambere ry’umwana mu myigire”.
Akomeza ati “Ikindi gishimishije ni uko rigiye kwakira n’abana mu mashuri abanza, turaruhutse cyane nta mwana uzongera kuva mu ishuri kandi n’amafaranga y’ishuri ni make cyane. Twiteguye kwitanga tugafasha abarezi kugira ngo iterambere ry’abana bacu rirusheho kwiyongera”.
Uwimana Esperance ati “Inyungu muri iri shuri zatangiye kutugeraho, aho abana bacu barangije icyiciro cy’amashuri y’inshuke. Ntibagiraga aho biga aho birirwaga mu rugo, ariko ubu natwe twararuhutse kuko imirimo yacu tuyikora neza kuko tuba twizeye ko abana bacu bari ku ishuri kandi bafite umutekano”.
Akomeza agira ati “Turi abafatanyabikorwa beza cyane kuba twarazanye abana bacu, kandi twiteguye no kohereza abiga mu mashuri abanza. Ikizakenerwa cyose mu guteza imbere iri shuri twiteguye gutanga imbaraga zacu, kuko turuhutse ibibazo byinshi”.
Iryo shuri ryakira abana b’inshuke rigiye gutangiza n’icyiciro cy’amashuri abanza, hagamijwe gufasha uburezi mu murenge wa Jenda no mu duce tuwukikije. Ubu rikaba ryaraguye n’inyubako aho ryatangiriye ahantu hato, ariko kugeza ubu rikaba ryaramaze kubona aho rikorera hafite ubushobozi bwo kwakira abana basaga 500.
Ugirihirwe Alodie Umuyobozi w’iryo shuri, avuga ko mu nyubako nshya iryo shuri ritangiye gukoreramo harimo izari ishuri ryisumbuye ryaguzwe nyuma yo gufungwa na Minisiteri y’uburezi.
Ati “Ni ishuri rifite ibyumba 16 bishobora kwakira abana barenze 500, ryari ishuri ryisumbuye rifite amashami anyuranye. Buri mwana wese ahawe ikaze, ntawe tuzasubiza inyuma kandi twiteguye kurerera igihugu dutanga n’ireme ry’uburezi, ku buryo umwana uzajya asohoka muri iki kigo azajya aba afite ubumenyi buhagije buzamufasha gukomeza mu bindi byiciro by’amashuri”.
Iryo shuri rirateganya kwakira abana mu mwaka w’amashuri wa 2020, bo mu mashuri y’inshuke, n’abana baziga mu mashuri abanza kugera mu mwaka wa kane aho ubu rifite abana basaga 80 biga mu mashuri y’inshuke barimo 21 basoje icyo cyiciro ku itariki 28 Ugushyingo 2019.
Abana barangije amasomo y’icyiciro cy’amashuri y’inshuke ni abakiriwe baracikanwe n’amahirwe yo gutangirira igihe kubera kubura ishuri ribegereye aho bize mu gihe cy’umwaka umwe, bahabwa n’icyemezo kibemerera gutangira umwaka wa mbere w’amashuri abanza.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/nyabihu-begerejwe-ishuri-rizagabanya-ingendo-abana-bakoraga,Education
Rwanda: Amashuri mpuzamahanga aratanga uburezi bushimwa na benshi,"Uwo mwana yagombaga kurangiza uwo mukoro yari yahawe n’umwarimu we, nyuma akaza gusobanura ibyo yakoze imbere y’abandi bana bigana.
Mu nteganyanyigisho isanzwe yo mu Rwanda, iryo somo (Acids and bases) ryigishwa mu mashuri yisumbuye, bitandukanye no mu mashuri mpuzamahanga, ashishikariza abana bakiri bato gukoresha cyane ubwenge bwabo kandi bikoresha ubwabo.
Ku myaka 10 gusa, Hirwa atekereza kure, icyifuzo cye kikaba ari uko mu gihe kiri imbere yazaba umwe mu bahanga bize ibijyanye n’isanzure (aerospace engineer).
Hirwa ni umwe mu bana 127 biga muri Dove, ishuri rigendera ku nteganyanyigisho ya ‘Montessori International’, uburyo bw’imyigishirize bwibanda ku guha urubuga umwana akishakashakira bitewe n’ibyo bamusabye, gusa umwarimu we akamuba hafi.


Iyo nteganyanyigisho yahimbwe na Dr Maria Montessori, Umutaliyani wize ubugenge, akaba akora cyane mu burezi, akaba yaranavumbuye uko umwana azamuka mu myigire kugeza akuze.
Iyo nteganyanyigisho iba irimo amasomo y’ubumenyingiro, imibare, Icyongereza, Igifaransa, ibinyabuzima, ubutabire, ubugenge n’andi.
Kugira ngo abana bafate neza ibyo biga, amasomo yose ajyana no kwigira ku bikorwa bifatika (practical) ndetse n’ubushakashatsi bakora bifashishije mudasobwa zabo cyangwa bagiye mu cyumba kirimo mudasobwa z’ikigo.
Umuyobozi wa Dove International School, Lise Humura, avuga ko ubwo buryo bw’imyigishirize ari bwo bahisemo kuko ari bwiza.
Agira ati “Ubwo ni bwo buryo dutangamo amasomo, dukora ubushakashatsi ku ngingo zitandukanye. Ikigo gifite abarimu 16 kandi bose bazobereye mu kwigisha integanyanyigisho ya Montessori. Twakira abana kuva ku mwaka n’igice, tugatangira kubigisha kugira ibyo bikorera nko kwiyambika, kuvuga n’ibindi”.
Abo bana kugira ngo bajye mu mashuri yisumbuye yo hirya no hino ku isi, bahabwa ikizamini na ‘International Society of Arboriculture (ISA)’, na yo ikoresha integanyanyigisho ya Montessori.
Humura arongera ati “Kuva mu mwaka wa gatatu kugera mu wa gatanu, abanyeshuri babazwa na ISA inshuro ebyiri mu mwaka, mu gihe abo mu mashuri y’incuke bakurikiranwa n’abarimu babo, abo na bo bagasabwa guha ababyeyi b’abana amakuru yuzuye y’imyigire yabo.
ISA iha seritifika mpuzamahanga abana barangije, zibemerera kuba bakwiga mu ishuri ryisumbuye iryo ari ryo ryose ku isi.
Humura avuga ko amafaranga y’ishuri ari hagati y’ibihumbi 600 by’Amanyarwanda na Miliyoni ku mwaka, na ho ayo kwiyandikisha akaba ibihumbi 100.
Hari andi mashuri yigisha gahunda za ‘Cambridge’ ni integanyanyigisho yo mu bihugu akenshi bikoresha icyongereza bita ‘International Baccalaureate (IB)’.
Ibyo biri nko mu ishuri rya Green Hills Academy, ishuri ryatangiye mu Rwanda mu 1997, rikaba ryaramenyekanye cyane riranizerwa mu burezi.
Kubera izo nteganyanyigisho zo ku rwego mpuzamahanga, abanyeshuri barangije muri iryo shuri bahabwa seritifika zibemerera kwiga muri kaminuza iyo ari yo yose ku isi.


Iryo shuri riherereye i Nyarutarama mu Mujyi wa Kigali, ryatangiranye abanyeshuri 130, ariko ababyeyi bakomeje kujyana abana babo muri iryo shuri mpuzamahanga, ku buryo ubu rifite abanyeshuri 1550.
Green Hills Academy yigisha mu Cyongereza, Igifaransa n’Ikinyarwanda, ariko bakanashyigikira cyane gahunda yo kwigisha abana indimi z’amahanga.
Hari kandi ishuri rya Riviera High School, na ryo ni ishuri mpuzamahanga riherereye mu karere ka Gasabo mu Mujyi wa Kigali, riha abanyeshuri barirangijemo seritifika mpuzamahanga ya ‘International General Certificate of Secondary Education’ (IGSCE).
Irindi shuri mpuzamahanga rizwi cyane mu burezi bwo mu Rwanda, ni Ecole Belge de Kigali, iryo shuri ryigisha integanyanyigisho y’Ababiligi.
Iryo shuri riterwa inkunga n’u Bubiligi, rihera ku mashuri y’incuke rikagera mu yisumbuye, rikaba ari rimwe mu yagize ishyirahamwe ry’amashuri y’Ababiligi ari hirya no hino ku isi (AEBE).
Lyza Chyzij, umwe mu barimu baganiriye na KT Press dukesha iyi nkuru agira ati “Ni byiza ko abanyeshuri babona ubumenyi mpuzamahanga biciye muri izi nteganyanyigisho kuko bizamura imitekerereze yabo”.
Uretse amashuri abanza n’ayisumbuye, kaminuza zo ku rwego mpuzamahanga na zo zagaragaje inyungu yo kuzigamo kuva zatangira gukorera mu Rwanda.
Izo kaminuza zifite amashami zigisha arimo ubuganga, ubucuruzi, ikoranabuhanga mu itumanaho n’ibindi.
Izo kaminuza zifite icyemezo cyerekana amasezerano akubiyemo imirongo ngenderwaho, ziba zaragiranye n’Inama nkuru ishinzwe uburezi (HEC).
Muri izo kaminuza hari ‘University of Global Health Equity’ (UGHE).
Iyo kaminuza yatangijwe ku mugaragaro muri uyu mwaka, igatanga icyizere ko izasohora abaganga b’inzobere bazayobora abandi mu kwita ku buzima bw’abantu, igafatwa nk’ishami rya kaminuza y’ubuganga ya Havard yo muri Leta zunze Ubumwe za Amerika zinakorana.
UGHE ishingiye ku kwigisha ibijyanye n’ubuzima rusange (MGHD), cyane ko ari na ryo shingiro rya gahunda z’imyigishirize yayo.
Integanyanyigisho ya MGHD ikoresha ubuvumbuzi mu buryo bwo kwigisha mu rwego rwo kubonera ibisubizo zimwe mu mbogamizi.
Indi kaminuza ifite amasezerano ni Carnegie Mellon University (CMU), yatangiye muri 2011 igamije kubonera umuti ikibazo cy’ubuke bw’aba Enjeniyeri b’inzobere bagomba kwihutisha iterambere rya Afurika.
Iyo kaminuza imaze kwigisha abanyeshuri barenga 300 bo mu bihugu 18 bya Afurika, bahabwa impamyabumenyi z’icyiciro cya gatatu cya kaminuza mu ikoranabuhanga mu itumanaho, mu mashanyarazi no mu gukora za mudasobwa.
Umuyobozi wa HEC Dr Rose Mukankomeje, avuga ko izo kaminuza zahawe ibya ngombwa kuko zujuje ibisabwa.
Ati “Izo kaminuza zahawe ibyemezo byo gukora kuko zari zujuje ibisabwa na HEC mu mashami yazo anyuranye zigisha. Zaragenzuwe nk’uko bisabwa n’amategeko zirabona zemererwa gukora”.
Arongera ati “Nyinshi mu zindi kaminuza zikora ku rwego rw’igihugu, zemerewe by’agateganyo, bivuze ko zemerewe kubera ko zifite iby’ingenzi mu byo zisabwa mbere yo gutangira, zikanemera ko zigiye kuzuza ibisabwa byose”.
Bimwe mu byo HEC isaba za kaminuza kuzuza kugira ngo zemererwe gukora ni umubare w’abarimu, ibyumba byo kwigiramo, za Laboratwari n’ibindi.
Indi kaminuza yujuje ibya ngombwa ni iya Oklahoma Christian University ifite icyicaro muri Leta zunze Ubumwe za Amerika, iyi ikaba yemeza ko yahaye Perezida Kagame na Madame Jeannette Kagame, impamyabumenyi z’icyubahiro.
",https://www.kigalitoday.com/uburezi/amashuri/article/rwanda-amashuri-mpuzamahanga-aratanga-uburezi-bushimwa-na-benshi,Education
Abarimu bagiye gukorera ku mihigo izatuma ukora neza azamurwa mu ntera,"MINEDUC yabimenyesheje abayobozi n’abarimu 1,400 bahawe impamyabushobozi kuri uyu wa 29 Ugushyingo 2019, nyuma y’amahugurwa bamazemo amezi atandatu muri Kaminuza y’u Rwanda, ishami nderabarezi ry’i Rukara muri Kayonza(UR-CE).
MINEDUC imaze imyaka irenga ibiri isuzuma ireme ry’uburezi mu mashuri abanza, ayisumbuye n’ayigisha imyuga n’ubumenyi ngiro, aho yasanze hamwe na hamwe ubumenyi bw’abanyeshuri butajyanye n’imyaka bigamo.
Imiryango irimo uwitwa “Save the Children” na yo yakoze raporo mu mwaka wa 2016 igaragaza ko hari abana barangiza amashuri abanza batazi gusoma no kwandika Ikinyarwanda.
MINEDUC yifashishije abafatanyabikorwa batandukanye barimo Umuryango w’Ababiligi uharanira iterambere ry’uburezi VVOB, Mastercard Foundation na Kaminuza ya Aberdeen yo mu Bwongereza, batanze amahugurwa ku barimu, abayobozi b’amashuri n’abashinzwe uburezi mu mirenge yo mu turere 17 two hirya no hino mu gihugu.


Mastercard ubwayo irateganya gutanga amadolari ya Amerika miliyoni 50 (asaga miliyari 45 z’amafaranga y’u Rwanda) mu gihe cy’imyaka itanu kuva muri 2018, yagenewe gutoza abantu kuyobora amashuri neza.
VVOB na wo uvuga ko mu gihe cy’imyaka itanu kuva muri 2017-2021 uzatanga amayero miliyoni 4.9(ahwanye n’amanyarwanda miliyari eshanu) ku mahugurwa ahabwa abarimu mu mashuri abanza, ndetse n’amadolari miliyoni 9.5(amanyarwanda hafi miliyari icyenda) ku mashuri yisumbuye.
Umuyobozi w’ibikorwa by’uburezi muri VVOB Mukayiranga Solange avuga ko nyuma y’aya mahugurwa, umwarimu utazajya arinda abana gusibira no kureka ishuri ngo atagomba guhembwa.
Ati “Umushara wakagombye kuza nyuma y’uko wabanje gutanga icyo usabwa, twebwe rero nka VVOB turashaka ko abarimu bazana izo mpinduka kuko amafaranga azongera imishahara y’abarimu azava muri ya yandi yakoreshwaga mu gihe cyo kongera ibyumba by’abana basibiye”.
Umunyamabanga wa Leta ushinzwe amashuri abanza n’ayisumbuye, Dr Isaac Munyakazi, na we ashimangira ko Inama y’Abaminisitiri yemeje ibyo guhemba umwarimu wafashije abana gutsinda, ndetse no kwirukana uwo byananiye.
Dr Munyakazi agira ati “Turifuza impinduka yihuta, izi mpamyabushobozi mubonye ntabwo ari impapuro, turifuza ko mu mashuri abanza haba igicumbi cy’ubumenyi, iby’abana barangiza imyaka itandatu batazi gusoma no kwandika tugomba kubihindura”.
“Ibyo turaza kubikurikiranira hafi, ejo mu nama y’Abaminisitiri twemeje sitati yihariye ya mwalimu kugira ngo dutangire gufata abarimu mu buryo bwihariye.”
“Tuzumvikana imihigo mugomba kugira izadufasha kubona umusaruro, ukora neza azazamurwa mu ntera, ariko tuzanagira uruhare rwo kuvanamo abadashoboye”.
Umuyobozi wungirije ushinzwe amasomo mu Rwunge rw’amashuri St Agnes i Nyabihu, Ngirumpatse Pierre Celestin w’imyaka 60, avuga ko yatangiye ubuzima bwo kwigisha no kuyobora amashuri kuva mu mwaka w’1981.
Ngirumpatse ari mu bemeza ko hari abarimu baba mu burezi igihe kirekire bigatuma batita ku gutegura amasomo, akaba ngo agiye kubafasha kwigisha mu buryo bushya.
Ati “Abarimu batajya bategura,… biraterwa n’abayobozi kuko batabasura ngo bababaze ibidanago, ntibagomba kumenyera kuko hari amavugurura atuma tutagomba kugendera ku myigishirize ya kera”.


Mu masomo bamaze igihe bahugurwamo, abarimu n’abayobozi b’amashuri batojwe kugabana imirimo n’abanyeshuri ndetse n’ababyeyi kugira ngo ishuri n’umuryango byombi bigire uruhare mu kwigisha umwana.
Leta ikomeza isaba aba barimu kwereka abanyeshuri ibyo biga, barangiza bagafungura urubuga kugira ngo buri munyeshuri agaragaze uko yumvise isomo.
Umuryango Mastercard Foundation wo usaba aba barimu gushyira imbaraga mu kwigisha abakobwa, kuko ngo intego yawo ari ukujijura abarenga miliyoni 30 muri Afurika hose, (by’umwihariko abarenga ibihumbi bitatu mu Rwanda) kuva muri 2018-2030, bakabasha kwihangira imirimo no kwivana mu bukene.
MINEDUC, Kaminuza y’u Rwanda n’umuryango VVOB bateganya guhugura abarimu n’abayobozi 5,000 bakorera ibigo by’amashuri 1,300 kugera mu mwaka wa 2021, nyuma yaho nabo bakazajya guhugura abandi bakorana muri ibyo bigo.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/amashuri/Abarimu-bagiye-gukorera-ku-mihigo-izatuma-ukora-neza-azamurwa-mu-ntera,Education
Nyaruguru: Ibifaru birifuza ishuri ry’imyuga i Rusenge,"Uru rubyiruko ni urwo mu Kagari ka Bunge mu Murenge wa Rusenge mu Karere ka Nyaruguru.
Rwivugira ko ibindi bibazo bibangamiye imibereho myiza rwabihashyije mu Kagari ka Bunge rutuyemo, igisigaye kikaba ari ukwiga ku bacikirije amashuri, nk’uko bivugwa na Solange Yansoneye, umuyobozi wungirije w’ihuriro bahuriyemo ari ryo bise Ibifaru.
Agira ati “Ibifaru turi 80 ubungubu. Harimo 27 babashije kurangiza amashuri yisumbuye gusa, 23 bacikirije amashuri na barindwi babyariye iwabo. Abaduteye kwifuza ishuri ry’imyuga ni 30 kuko tuzi ibibazo byabo, ariko ribonetse ryagirira akamaro n’urundi rubyiruko rwo muri aka gace dutuyemo.”
Ubundi uru rubyiruko rw’i Bunge ngo rwiyemeje guhagurukira guhashya ibibazo bibangamiye abaturage mu Kagari rutuyemo, kuko rwabonaga gukomeza kuvuga ko ari imbaraga z’igihugu kandi zubaka bidahagije, ahubwo rugomba no kubishyira mu bikorwa.
Muri Gashyantare 2018, abagera kuri 20 biyemeje gutangira ibikorwa byo kurwanya ibibazo bibangamiye imibereho myiza mu Kagari kabo, hanyuma n’abandi bagenda babiyungaho.
Bahereye ku kurwanya ibiyobyabwenge babicishije mu dukinamico tugufi (sketch) bakoreraga mu nteko z’abaturage, kuko ngo icyo gihe iwabo hari ibiyoga by’ibikorano bita Igiswika na Nyukiriya(Nuclear) byicaga abantu cyane ndetse n’urumogi, ku buryo abagore n’abagabo bararaga mu kabari.
Nyuma yaho bagiye bahingira bakanubakira abatishoboye, batanga inkoko ku miryango 30 itarabashaga kwitangira mituweri, none ubu na bo babasha kuzigurira, nk’uko bisobanurwa na Moïse Ibyimanikora, ari na we Perezida w’Ibifaru.
Agira ati “I Bunge nta muntu utagira mituweri. Nta mukecuru cyangwa umusaza ukigira imirima yaraye, turabahingira. Ntawe ugicuruza ibiyobyabwenge cyangwa ngo abinywe, n’ubigerageje tumushyikiriza inzego z’umutekano. Nta mukecuru cyangwa umusaza ugituye mu manegeka. Twazamuye barindwi, abandi akagari n’abaturage babatuza mu midugudu.”
“Ku bijyanye n’isuku nke, twatanze urugero twubaka ubwiherero 280, turababwira ngo namwe nk’ababyeyi bacu mudufashe, izindi muziyubakire.”
Nyuma y’ibi bikorwa byose, harimo n’icyo gushakisha abana bataye ishuri bakaribasubizamo, Ibifaru byasanze muri bo hari abacikirije amashuri bifuza kwiga imyuga kuko bamaze kuba bakuru ku buryo batasubira gutangira mu mwaka wa mbere.
Uretse ko n’abarangije amashuri yisumbuye bamwe muri bo ari abashomeri, bakaba bifuza nk’ingendo shuri cyangwa ubundi buryo bwabafasha kwihangira imirimo.
Umuyobozi w’Akarere ka Nyaruguru, François Habitegeko, avuga ko hari ishuri ry’imyuga ryahoze ahitwa mu Birambo mu Murenge wa Nyagisozi bateganya gusana mu mwaka w’ingengo y’imari 2020-2021, urubyiruko rwo muri aka gace rukazajya ruryigiramo.
Akomeza agira ati “Ariko hari na mobile TVET duteganya gukora. Tuzajya dufata itsinda ry’urubyiruko tubahe amahugurwa mu mezi atatu, ane, atanu cyangwa atandatu, mu kintu bihitiyemo, gifite isoko, twanabanje kubasaba kureba ibikenewe ku isoko, tukabaha ubwo bumenyingiro, tukabahuza n’ibigo by’imari, bakagenda bagatangira gukora.”
Ku bufatanye n’abafatanyabikorwa bakora mu bijyanye no guteza imbere urubyiruko, i Nyaruguru bari hafi gushyiraho “Youth Alliance”, izakora ku buryo iteganyiriza urubyiruko ejo heza.
Ibifaru batangiye ari 20, baza kugera ku 150, ariko ubungubu ni 80. Abatakiri kumwe na bo ngo bagiye bacika intege, ariko abagumyemo bakomeje ibikorwa byo guharanira ko abatuye i Bunge babaho neza. Bivugwa ko n’umwana utangiye kunanira ababyeyi bamwohereza mu Bifaru kuko baba bizeye ko bagenzi be bazatuma agira imico mizima.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/nyaruguru-ibifaru-birifuza-ishuri-ry-imyuga-i-rusenge,Education
WDA irateganya ko muri 2024 abanyeshuri 60% bazaba biga mu mashuri y’imyuga,"Ibyo ngo bizagerwaho binyuze mu kongera ayo mashuri, no gukaza ubukangurambaga mu rwego rwo kurushaho guhindura imyumvire y’ababyeyi n’abana batarasobanukirwa neza akamaro k’amashuri y’imyuga hagamijwe kurushaho guteza imbere uburyo bwo guhanga umurimo.
Ibyo kugira ngo bigerweho kandi ni uko WDA ikomeje gutegura abarimu bihariye bifashishwa mu gutanga ubumenyi mu bigo by’amashuri y’imyuga, ahamaze gushingwa ikigo gishinzwe guhugura abarimu bigisha mu mashuri cyiswe (Rwanda TVET Trainer Instutute- RTTI) gikorera muri IPRC-Kigali, aho icyo kigo kimaze guhugura abarimu bagera ku 1000.
WDA kandi ikomeje gukangurira abanyeshuri barangije mu mashuri makuru ajyanye n’ubumenyi ngiro batarabona akazi kujya bitabira amahirwe bashyiriweho yo kwimenyereza umwuga (internship) mu gihe cy’amezi atandatu mu rwego rwo kurushaho kubafasha gukarishya ubumenyi ngiro.
Amashuri y’imyuga mu Rwanda ni 350, aho muri gahunda za WDA, ayo mashuri agiye kongerwa, buri murenge mu gihugu ukazubakwamo ishuri ry’imyuga, mu rwego rwo guteza imbere ayo mashuri agira uruhare rukomeye mu guhanga imirimo.
WDA yatangije amahugurwa ku bashinzwe uburezi mu mirenge 416
Mu rwego rwo kurushaho kunoza uburezi mu mashuri y’imyuga n’ubumenyi ngiro, ikigo gifasha mu myigishirize y’imyuga n’ubumenyi ngiro (WDA), ku itariki 26 Ugushyingo 2019, cyatangije amahugurwa mu gihugu hose ahuza abashinzwe uburezi mu mirenge yose y’igihugu.
Ni gahunda yateguwe mu ntara zose z’igihugu, mu rwego rw’intara y’Amajyaruguru ayo mahugurwa akaba ari kubera mu Karere ka Musanze, ahahuriye abashinzwe uburezi 89 baturutse mu mirenge yose igize iyo ntara.
Intego nyamukuru y’ayo mahugurwa, ni ukurushaho kunoza ireme ry’uburezi mu mashuri y’imyuga, kwiga uburyo hakongerwa amashuri y’imyuga no gushyiraho ibipimo amashuri y’imyuga n’ubumenyi ngiro agomba gukurikiza, nk’uko bivugwa na Amon Kwesiga, umuyobozi w’ishami rishinzwe kugenzura ireme mu mashuri y’imyuga muri WDA ushinzwe itsinda riri guhugurirwa mu Ntara y’Amajyaruguru.
Agira ati “Biteganyijwe ko duhugura abakozi 416 bashinzwe uburezi mu mirenge y’igihugu cyacu. Ikigamijwe ni ukugira ngo turusheho kunoza za nshingano WDA ifite.
Murabizi ko ibijyanye n’ireme ry’uburezi biratureba kurikurikirana mu mashuri, murabizi ko ibijyanye n’amashuri mashyashya ashaka kuvuka n’amaporogaramu mashya ibyo biratureba, ikindi ni ibijyanye no gushyiraho ibipimo amashuri yacu agomba gukurikiza kuko na byo biratureba”.
Akomeza agira ati “Mu bugenzuzi bwakozwe mu myaka yahise muri 2017/2018 ndetse n’uyu mwaka, amaraporo yagiye agaragaza ko abakozi bakurikirana amashuri yacu umunsi ku wundi mu mirenge nta bumenyi buhagije bafite ku mashuri yacu. Muri izo nshingano eshatu nakomojeho za WDA, turavuga tuti dutegure amahugurwa abahuriza hamwe, azamura ubushobozi n’ubumenyi bwabo, kugira ngo bazabashe gufasha amashuri yacu”.
Amon Kwesiga, avuga ko mu gihe abo bakozi badafite ubushobozi buhagije no kudasobanukirwa inshingano bashinzwe, byagiye bidindiza ireme ry’uburezi mu mashuri y’imyuga, aho byanagaragaye ko imibare ikiri mito muri ayo mashuri, mu gihe hakiri amashuri agiheza abana bayaturiye bifuza kuyagana biga bataha.
Urugero yatanze ni urwo mu Karere ka Burera ku kigo cy’amashuri cya Kabona TVET, aho yagisuye asanga hari abana bafite amanota asabwa kandi bifuza kwirihira amashuri baturiye icyo kigo, ariko ubuyobozi burabangira aho yavuze ko ibyo bidakwiye.
Ati “Nageze ku ishuri ryitwa Kabona TVET ntungurwa n’uburyo umuyobozi yanga kwakira abana bujuje amabwiriza asabwa baturiye icyo kigo bashaka kwirihira bakiga bataha. Mbajije igitera uwo muyobozi kutakira abana bujuje ibisabwa bifuza kwiga muri iryo shuri, ambwira ko ubuyobozi bw’akarere bwabyanze ngo ni ikigo cyigamo aboherejwe na Leta gusa. Ibyo si byo, niba umwana afite inota fatizo ryemewe na Leta, ni gute agomba guhezwa mu ishuri ashaka kandi rimwegereye kabone nubwo Leta itamwoherejeyo”.
Mu bitekerezo byatangiwe muri ayo mahugurwa, abashinzwe uburezi mu mirenge barishimira ko hari byinshi bakomeje kungukira muri ayo mahugurwa batari basobanukiwe, bakavuga ko ireme ry’uburezi mu mashuri y’imyuga rigiye kurushaho kwiyongera kuko hari inshingano batajyaga buzuza uko bikwiye.
Ntakirutimana Cecile ushinzwe uburezi mu Murenge wa Kinigi mu Karere ka Musanze ati “Twe dushinzwe uburezi mu mirenge, twajyaga duhura n’ibibazo byinshi kubera kudasobanukirwa imikorere y’ayo mashuri y’imyuga, n’uburyo bwo kuyateza imbere. Ntitwamenyaga ngo ishuri ry’imyuga kugira ngo rishingwe riba ryujuje iki, abarimu bashinzwe kwigisha muri ayo mashuri baba bafite ubuhe bumenyi, ese abana bo basabwa guhabwa ubuhe bumenyi. Ibyo byose ntabwo twari tubisobanukiwe ariko ubu dutangiye kubyumva”.
Byukusenge Jean Claude ushinzwe uburezi mu Murenge wa Kivuruga mu Karere ka Gakenke ati “Twajyaga dukora ibyo tudasobanukiwe, ariko aya mahugurwa aje ari igisubizo. Tugiye gusobanukirwa itandukaniro z’inshingano hagati ya WDA na Rwanda Polytechnic. Twajyaga duhura n’ibibazo tudashobora gukemura kandi biri mu nshingano zacu, ariko aya mahugurwa aje ari ibisubizo kuko turasobanukirwa neza imikorere y’amashuri y’ubumenyi ngiro”.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/WDA-irateganya-ko-muri-2024-abanyeshuri-60-bazaba-biga-mu-mashuri-y-imyuga,Education
"Abanyamwuga 80 bamaze gusoza mu ishuri ry’umuziki, ni amateka mu burezi bw’u Rwanda","

Muri 2013, nibwo hatoranyijwe bamwe mu bafite impano bagombaga kurihirwa na Leta binyuze mu kigo cya WDA, maze ku itariki 10 Werurwe 2014 batangira amasomo arimo Kwandika indirimbo, kuririmba, gucuranga, guhuza amajwi, ubucuruzi bwa Muzika n’ibindi bikorwa bitandukanye bijyana n’ubunyamwuga bwa muzika.
Nyuma y’imyaka itatu, abanyeshuri 29 ba mbere bahawe impamyabushobozi, binjira ku isoko ry’umurimo ku itariki 17 Werurwe 2017.
Mu mwaka wa 2016, Kigali Today yagiye gusura iri shuri aho ryakoreraga ku Nyundo mu Karere ka Rubavu, abanyeshuri bereka umunyamakuru ubumenyi bamaze kunguka mu myaka ibiri bari bamaze biga.


Iki gihe, umunyamakuru yabonye ibyumba bitandukanye birimo ibikoresho bigezweho bya muzika, abanyeshuri bimenyerezamo, ndetse abanyeshuri bahamyaga ko bamaze kunguka ubumenyi buhagije mu kuririmba.
Mbere y’uko aba banyeshuri basohoka, abakurikiraga imikorere y’aba banyeshuri bari bafite amashyushyu yo kubona icyo bazavana muri iri shuri bitewe n’impano babonaga muri aba bana.
Ku itariki ya 16 Nyakanga 2016, i igali hateraniye inama ikomeye y’umuryango wa Afurika yunze Ubumwe, yarimo abashyitsi bakomeye barimo n’abakuru b’ibihugu 26.
Aba banyeshuri bigaga ku nyundo, bagaragaye mu mihango yo gutangiza no gusoza iyi nama, baririmbira abashyitsi, ndetse mu majwi yabo ayunguruye, ni bo baririmbye indirimbo yiswe “Let Us All Unite and Celebrate Together” yubahiriza uyu muryango iri mu ndimi esheshatu.
Mu gihe bari bakiri mu ishuri, bitabiriye amaserukiramuco atandukanye arimo ayo bagiyemo mu Burayi, muri Tanzania no muri Canada kandi hose bitwaraga neza ku bufatanye n’ishuri. Aha ni ho abakunda umuziki batangiye kubona ko mu minsi mike umuziki ushobora guhindura isura.
Ishuri rya Nyundo, rimaze gusohora abanyamwuga mu muziki 80 mu myaka itatu rimaze rishinzwe, bari hanze aha ku isoko ry’umurimo. Kimwe mu byo bateje imbere cyane, ni imiririmbire y’imbonankubone (Live) no kuririmba abantu banacuranga byatangiye gutera imbere cyane.
Umuyobozi w’iri shuri, Muligande Jacques uzwi nka Might Popo, yabwiye Kigali Today ko batungurwa no kujya mu tubari bagasanga hari abantu batazi biyita ko bize ku Nyundo bashaka gukurura abakiriya baza kumva umuziki muri Hotel. Ati “Ibyo ubwabyo bigaragaza ko ishuri rifitiwe icyizere niba abantu batwiyitirira.”
Abahanzi barimo Yverry, Adolphe, Igor Mabano, Symphony Band, Ignace Kalinijabo, Imirasire Band, Sebeya Band, Neema Rehema, Favor, Yvanny, Groovy Band n’amatsinda babarizwamo bose bize ku Nyundo mu bihe bitandukanye.
Bacuranze mu bitaramo bikomeye birimo Guma Guma, Iwacu Muzika Festival, Kigali Up Festival, Kigali Jazz Junction, no mu birori bikomeye byabaga byatumiwemo abahanzi mpuzamahanga nka Koffi Olomide, Davido, Diamond, n’abandi.
Kenshi banaserukiye u Rwanda mu maserukiramuco nka Jamafest yo muri Tanzania, Amani ribera i Goma muri Congo, abagiye muri FESPACO muri Côte d’Ivoire, abagiye muri Angola, kandi hose bagenda bitwara neza.
Umuhanzi nka Yverry amaze kuzuza inzu ye itunganya umuziki, Igor Mabano atunganyiriza umuziki muri Kina Music akanigisha umuziki ku Nyundo, abandi na bo bamaze kuba abanyamuziki batunzwe na wo nk’uko babyitangariza.
Leta y’u Rwanda itera inkunga iri shuri, iherutse gusaba ko iri shuri rirambagiza abandi banyeshuri bo muri Afurika kugira ngo ribe mpuzamahanga, ndetse mu minsi mike iri shuri riratangira kwigisha andi masomo arimo gukora no kwandika Filimi, kwandika amakinamico no kubyina, ku buryo ishuri rizahita rihindura izina rikitwa Rwanda School of Creative Arts and Music, mu gihe mbere ryari Nyundo Music School.
Umunyamakuru wa Kigali Today/KT Radio
@ gentil_gedeon
",https://www.kigalitoday.com/uburezi/amashuri/Abanyamwuga-80-bamaze-gusoza-mu-ishuri-ry-umuziki-ni-amateka-mu-burezi-bw-u-Rwanda,Education
Leta igiye guha amashuri abanza mudasobwa nshyashya,"REB ivuga ko Leta iri muri gahunda yo kuvugurura politiki y’ikoranabuhanga mu burezi, nyuma y’iyari isanzweho kuva muri 2016-2019 yatumye inzego zitandukanye hamwe n’abafatanyabikorwa batanga mudasobwa ku bana biga mu mashuri abanza n’ayisumbuye.
Umuyobozi w’Ishami rishinzwe ibikoresho by’ikoranabuhanga muri REB, Aphrodis Kabagamba avuga ko ku ikubitiro uruganda rw’abanya-Brazil rwitwa Positivo BHC rugiye gukora no gukwirakwiza mudasobwa 1,528 mu mashuri abanza guhera mu mwaka utaha wa 2020.
Kabagamba avuga ko mudasobwa za XO zari zahawe abana muri gahunda ya One Laptop Per Child (OLPC), ngo zifite imbogamizi zo kutihuta mu mikoreshereze yazo hamwe n’uburambe bw’igihe gito kitarenza imyaka itatu.
Mu kiganiro yagiranye n’umunyamakuru wa KT Press, Kabagamba agira ati ""Twamaze kugura izi mudasobwa nshyashya, ziratangira guhabwa amashuri mu mwaka utaha wa 2020"".
""N’ubwo izo mudasobwa zifite porogaramu n’amasomo ateye kimwe nk’izari zisanzweho, ubona ko zitandukaniye mu kwihuta mu mikoreshereze kandi zo (iza positivo) nta bibazo bya tekiniki byinshi zifite"".
Kabagamba avuga ko n’ubwo zimwe muri mudasobwa za OLPC zagiye zibwa izindi zikangirikira mu nzira no mu ngo abana batahamo, ku rundi ruhande ngo zabafashije kugira ubumenyi ku bijyanye n’ikoranabuhanga.
Avuga ko abana batazongera gutahana mudasobwa mu ngo iwabo, mu rwego rwo kwirinda gukomeza kwibwa no kwangirika, ahubwo ngo zizaguma ku mashuri bajye bazihererekanya bose.
Akomeza asobanura ko mu rwego rwo kurinda imashini nshya za positivo kwibwa, zose zagiye zishyirwaho ibimenyetso birimo ikirango cy’Igihugu, ibendera na nimero ziziranga.
REB ivuga ko urugero rw’ikoreshwa ry’ikoranabuhanga mu burezi rwavuye kuri 10% mbere y’uko mudasobwa zitangwa mu mashuri mu mwaka wa 2008, kugeza ubu abakoresha ikoranabuhanga mu burezi bakaba ari 64% mu mashuri abanza hamwe na 53% mu mashuri yisumbuye.
Kugira ngo bigerweho Leta yatanze mudasobwa zirenga 250,000 mu mashuri 1,624, n’ubwo intego ngo yari iyo gukwirakwiza mudasobwa nyinshi mu mashuri 2,909.
REB ikomeza ivuga ko uretse mu mashuri abanza, amashuri yisumbuye na yo agiye guhabwa mudasobwa za Positivo 4, 662 ziyongera ku 74,537 zahawe amashuri 749 mu 1,414 ari mu gihugu hose.
Kimwe mu byateje imbere ikoranabuhanga mu mashuri yisumbuye nk’uko REB ikomeza kubisobanura, ni ibyumba by’ikoranabuhanga (Smart Classrooms) byatangiye gushyirwaho mu mwaka wa 2016.
Mu bafatanyabikorwa b’iyi gahunda y’ikoranabuhanga mu burezi, harimo Ikigo gishinzwe ubutwererane mpuzamahanga cya Korea(KOICA)cyatanze inkunga y’amadolari miliyoni eshanu.
Ikigo ’African Institute for Mathematical Sciences - AIMS’ na cyo cyubatse ibyumba by’amashuri 14 mu turere 14 tw’u Rwanda, aho buri cyumba cyagiye gishyirwamo mudasobwa 50.
Banki y’isi na yo iracyarimo gushyira mu bikorwa umushinga wo kwigisha ikoranabuhanga abarimu 3,000 cyane cyane abo mu mashuri abanza n’ibiburamwaka(Maternelle).
REB ivuga ko mu mbogamizi yabonye ubwo yashyiraga mu bikorwa gahunda y’ikoranabuhanga mu burezi, harimo ikibazo cy’uko ibyumba by’ikoranabuhanga byifuzwaga atari byo byubatswe, kubera ko bisaba igiciro gihanitse, ndetse ko ahenshi nta mashanyarazi bafite.
Icyumba cy’ikoranabuhanga ngo cyagakwiye kugira nibura mudasobwa 50 ziri ahantu hagari, icyuma kimurika ku rukuta(projector), ameza n’intebe bihagije ndetse hakabamo isuku kandi hagashyirwamo uburyo burinda urusaku gusohoka.
REB ivuga ko iby’ibanze bikenewe kugira ngo icyumba cy’ikoranabuhanga(smart classroom) gikore neza, ngo byatwara amafaranga y’u Rwanda atari munsi ya miliyoni 42.
Icyakora bamwe mu bagize amahirwe yo kubona mudasobwa bakazikoraho, ngo barahumutse babona isi kurenza uko bari basanzwe bayizi, bituma bamenya aho bashakira imibereho.
Uwitwa Ndatimana wize muri GS Officiel Butare i Huye avuga ko yakoresheje progaramu za ’publisher’ na ’power point’ ziza kumuhesha akazi akirangiza kwiga amashuri yisumbuye.
Ati “Naje kuba umwarimu nkajya nkoresha izi prograramu mu gukora indangamanota, bikaba byaragabanyije ikiguzi cy’amafaranga ishuri ryatangaga"".
Kuri ubu Ndatimana wiga ibijyanye n’ubuvuzi muri Kaminuza y’u Rwanda, avuga ko gukoresha mudasobwa hifashishijwe murandasi byamuhesheje akazi mu kigo cy’Abashinwa cyitwa Sarkar Edu-Care gitanga za buruse.
Ati “Iyo nkitse amasomo mfungura murandasi ngashakisha aho nabona amahirwe, ni bwo buryo nageze kuri aka kazi kampesheje amafaranga y’u Rwanda hafi ibihumbi 300(ni ukuvuga abarirwa mu madolari 300) nahawe n’abantu batatu nafashije kwiga mu Bushinwa"".
Ambasade y’Abashinwa mu Rwanda na yo igiye kwiyongera mu bafatanyabikorwa b’u Rwanda muri gahunda y’ikoranabuhanga mu burezi, aho Umujyanama muri yo ushinzwe ubukungu n’ubucuruzi, Hudson Wang yizeza ko bashobora gushoramo imari igera ku madolari ya Amerika miliyoni 30.
",https://www.kigalitoday.com/uburezi/ibikorwa-by-uburezi/article/leta-igiye-guha-amashuri-abanza-mudasobwa-nshyashya,Education
Barashima ingo mbonezamikurire kuko zikangura ubwonko bw’abana bakaba intyoza bakiri bato,"Umukozi wa FXB Rwanda witwa Jean Pierre Nshimiyimana avuga ko uwo muryango ukorera muri Musanze na Burera, bashyira mu bikorwa umushinga wa USAID Twiyubake, aho batanga serivisi nyinshi ndetse harimo n’iz’amarerero.
Muri Musanze bahafite amarerero rusange (Community ECDs) agera kuri 25 bakagira n’amarerero yo mu ngo (home ECDs) agera kuri 92. Mu Karere ka Burera bahafite agera mu 120, yose hamwe akaba yita ku bana bagera ku bihumbi umunani na magana arindwi (8700).
Muri ECDs bifashisha abakorerabushake bita kuri abo bana (Care Givers) bakaba ari bo babana n’abo bana umunsi ku munsi.
Bavuga ko iyi gahunda y’ingo mbonezamikurire y’abana bato bayitangiye muri 2016, ku buryo aba mbere barerewe muri ayo marerero bamaze kugera mu mashuri abanza.
Jean Pierre Nshimiyimana ati “Icyagaragaye ni uko abana bavuye hano no mu mashuri abanza bahagaze neza mu manota kuko abenshi batarenga mu myanya ya gatanu. Iyi gahunda y’amarerero Guverinoma y’u Rwanda yashyizeho irimo gufasha ababyeyi cyane kuko ikangura ubwonko bw’abana.”
Yongeyeho ati “Usibye no kuba baza bakabigisha ndetse bakava mu ngo ntibigunge, n’ababyeyi babo bungukiramo byinshi kuko babigisha uko bategura indyo yuzuye y’abana, bakabigisha n’ibyerekeranye n’uburere bw’umwana.”
Usibye guhugura abakorerabushake kandi, umushinga wa FXB Rwanda ubitaho ukabaha igikoma n’ibikoresho bimwe na bimwe.
By’umwihariko, mu bana Kigali Today yasanze barererwa mu rugo mbonezamikurire rwa Mburabuturo mu Murenge wa Muko mu Karere ka Musanze, nta mwana wari urimo ufite ikibazo cy’imirire mibi, nk’uko ababitaho babisobanuye.
Jean Pierre Nshimiyimana avuga ko mu kandi kamaro k’ingo mbonezamikurire y’abana bato (ECDs) harimo kuba ababyeyi benshi baragiraga abana mu cyaro ntibabone ubushobozi bwo kubajyana mu mashuri y’incuke cyangwa se hakanababera kure.
Ati “Ariko kuko iyi gahunda yaje ikagera no mu cyaro, yatumye ba bana birirwaga mu rugo badafite umuntu ubitaho ababyeyi babo bagiye gukora, bose bategurwa ku buryo bazavamo abana beza babereye u Rwanda, biga bagafata kuko ubwonko bwabo bwakangutse.”
Umubyeyi witwa Bakire Yobu afite umwana w’imyaka itanu y’amavuko mu irerero rya Mburabuturo. Bakire avuga ko umwana we mbere iyo yirirwaga mu rugo yirirwaga atoragura imyanda.
Ati “Iri shuri ritugirira akamaro kuko riduhugurira abana bagashira ubwoba, babona abantu ntibabatinye. Uramubwira uti ririmba, ukumva arakuririmbiye. Azi kuramutsa abantu, akaba yararetse no gutukana kuko azi ko ari bibi. N’iyo imyenda ye yanduye, yanga kuyambara akatubwira ngo tuyimumesere.”
Icyakora n’ubwo aya marerero atanga umusaruro, ababyeyi b’abakorerabushake bita kuri abo bana nta gihembo gifatika babona, bakifuza ko Leta na bo yabashyira muri gahunda nk’iy’abandi barezi bose na bo bakabona igihembo cy’akazi gakomeye bakora kugira ngo bibatere umwete, bityo barusheho kunoza no kwitangira akazi bakora.
Basaba kandi ko serivisi y’amarerero yagera ku Banyarwanda bose kuko hari aho itaragera.


Abana bitabwaho mu ngo mbonezamikurire ni abatarengeje imyaka itanu bitegura kujya mu mashuri abanza. Abo bana baza ku irerero guhera ku wa mbere kugeza ku wa gatanu, hamwe bagatangira saa moya n’igice na saa mbili, saa tanu bakaba batashye. Aho ku irerero mu gitondo bahabwa ifunguro ry’igikoma.
Babatoza kurangwa n’isuku ku mubiri no ku myambaro, gukaraba mbere yo gufata amafunguro n’igihe bavuye mu bwiherero.
Ababyeyi batozwa guha abana indyo yuzuye kugira ngo babarinde kugwingira. Ni mu gihe kandi iyo umwana yabonye indyo yuzuye bimufasha kuvamo umwana w’umuhanga.
Ababyeyi bafite abana mu ngo mbonezamikurire banigishwa uko bita ku karima k’igikoni, bagasabwa kugira umurima w’imboga ubafasha gutegurira abana babo indyo yuzuye.
Naho ku bijyanye n’uburere buboneye, ababyeyi bigishwa ibyerekeranye n’uburenganzira bw’umwana, bakamenya ko umwana atagomba guhutazwa n’ababyeyi ndetse n’undi uwo ari we wese, ntakoreshwe imirimo ivunanye, umwana agahabwa uburenganzira mu rugo agatanga igitekerezo.
Umunyamakuru wa Kigali Today/KT Radio
@ h_malachie
",https://www.kigalitoday.com/uburezi/amashuri/Barashima-ingo-mbonezamikurire-kuko-zikangura-ubwonko-bw-abana-bakaba-intyoza-bakiri-bato,Education
Kwivuriza hanze bigiye kuba amateka-Dr. Blassious Ruguri,"Perezida wa Repubulika yabemereye ikibanza cyo kubakamo ibyo bitaro ubwo yafunguraga Ishami rya Kaminuza ya (AUCA) mu kwezi kwa Nzeri k’uyu mwaka wa 2019, rikazatangira gukora mu ntangiriro z’umwaka wa 2020.
Dr. Pasiteri Ruguri ari nawe muyobozi w’ikirenga wa kaminuza y’abadivantisite b’umunsi wa karindwi muri Afurika yo hagati (AUCA), yasobanuye iby’iyubakwa ry’ibitaro by’icyitegererezo, amaze gutanga impamyabushobozi ku banyeshuri 671 baharangije muri 2019.
Yagize ati “Niba navuga ko ibyahanuwe bigeze, ariko turi mu gihe cy’indwara nyinshi cyane tutigeze twumva mu mateka yo kubaho kwacu, tukaba rero dukeneye kugwiza abaganga n’abaforomo kuko ubu dufite bake cyane.
Ibyo kujya kwivuriza hanze kw’Abanyarwandabyo turimo kubishyiraho iherezo, bitebe bitebuke, kuko ikibanza Perezida wa Repubulika yari yatwemereye yamaze kukiduha kiri i Gacuriro, ni kinini.
Ibiganiro ku iyubakwa r’ibyo bitaro tubigeze kure dufatanyije na Minisiteri y’Ubuzima, Leta y’u Rwanda irashaka abaganga ba mbere mu mikorere kandi bashoboye, kandi twebwe nk’itorero dushobora kubatanga”.


Akomeza agira ati “Ahantu hose dushyize amashuri y’ubuvuzi ndetse n’ibitaro tuba turi aba mbere.
Murabizi ikoranabuhanga muri Amerika si umukino. Tugiye gutanga serivisi z’ubuvuzi z’intangarugero”.
Uretse gushaka igisubizo cyavuna amaguru benshi bakajya bivuriza hafi indwara zikomeye, ubuyobozi bw’abadivantisite b’umunsi wa karindwi, buvuga ko icyiciro cy’ubuzima ari cyo gishobora kugabanya ubushomeri kuko ngo gikeneye abakozi benshi.
Bamwe mu barangije muri iyi kaminuza kimwe nk’ahandi, bavuga ko mu gihe baba babuze imirimo ijyanye n’ibyo bize, ngo bashobora gukora ibindi bitewe n’uko babona akazi karabuze.
Hari uwagize ati “Jye ndangije ibijyanye no kwigisha ibaruramari, nzasaba akazi ariko nimbura akajyanye n’ibyo nize nshobora no gucuruza”.
Undi urangije ibijyanye n’icungamutungo avuga ko aho kwicara azajya guhinga nk’uko ari wo mwuga utunze iwabo.


Umuyobozi wa AUCA, Dr. Roger Ruterahagusha, avuga ko nta banyeshuri bize muri iyi kaminuza bigeze babura akazi, kuko hari ibigo biza kumusaba abakozi, ariko iyo ahamagaye abaharangije yumva bose barabonye imirimo.
Mu banyeshuri ba AUCA 671 bahawe impamyabushobozi z’icyiciro cya kabiri cya kaminuza, (Bachelor’s degree) hamwe n’icyiciro cya gatatu (masters), 163 muri bo ni abize ibijyanye n’ikoranabuhanga ndetse na 45 bize ibijyanye n’ubuforomo.
AUCA ivuga ko kuba abarenga 52% mu bahawe impamyabushobozi bose barabonye amanota y’ikirenga (distinction), ari ikimenyetso kigaragaza ko bazagira imikorere izira amakemwa aho bagiye gukorera hose.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/ibikorwa-by-uburezi/article/kwivuriza-hanze-bigiye-kuba-amateka-dr-blassious-ruguri,Education
Kwiga imyuga n’ubumenyingiro birinda urubyiruko ubushomeri ,"Iyo gahunda ishyirwa mu bikorwa na Minisiteri y’Uburezi (MINEDUC) n’ibigo biyishamikiyeho, aho hari amashuri yisumbuye hirya no hino mu gihugu yagizwe ay’imyuga n’ubumenyingiro (TVET), abanyeshuri bagakangurirwa kuyagana hagamijwe kurwanya ubushomeri mu rubyiruko.
Hari kandi n’abiga igihe gito, akenshi bacikirije amashuri cyangwa bayarangije mu mashami atari imyuga, bakajya kwigira ku murimo muri gahunda ya ‘NEP Kora Wigire’, bakarangiza babona akazi mu nganda cyangwa bakikorera bakiteza imbere.
Bamwe mu bize mu mashuri ya TVET, bahamya ko bahisemo neza kuko batangira gukorera amafaranga bakiri ku ntebe y’ishuri, nk’uko bitangazwa na Mahoro Pierrot Costa, umwe mu itsinda ry’abana bize ikoranabuhanga (IT) barangije bishyira hamwe ari batatu bakora kompanyi bise ‘Capecast Group’.
Agira ati “Mu ishuri twize ibintu bitandukanye by’ikoranabuhanga, turi mu mwaka wa nyuma muri 2017 ni bwo twishyize hamwe, dukora urubuga rwo kwimenyekanishirizaho. Abantu batangiye kudushaka, tukabakorera gahunda za mudasobwa, gukora izapfuye, dukora web sites, amavideo n’ibindi kandi biratwinjiriza”.
Ati “Ntituratangira kubona amasoko menshi kuko tucyiga, ariko hari ibyo dukora ku buryo nko mu kwezi twinjiza ibihumbi 100 bikadufasha tutavunnye ababyeyi. Icyo ni cyo cyiza cya TVET kuko umuntu atangira gukirigita ifaranga akiri ku ntebe y’ishuri, ngashimira Leta yashyizeho iyi gahunda ituma tuticara dutegereje akazi ahubwo tukakihangira”.
Obed Niyibizi na we wize ‘Computer Sciences’ mu yisumbuye, ubu akaba akuriye kompanyi bise Isange Group igizwe n’abantu barindwi, aho bakora ibintu bitandukanye by’ikoranabuhanga birimo ‘Application’ ishyirwa mu matelefoni ifasha abantu kugura amatike y’ibitaramo batavuye aho bari.
Ati “Twakoze urubuga twise ‘wivunika.com’ ku buryo umuntu areba kuri telefoni ye akabona ibitaramo bizaba akaba yahita agura itike akoresheje Mobile Money. Ibyo byatangiye kuduha amafaranga ndetse n’ubu dufite ikiraka cy’abategura ‘Silent Disco’ (akabyiniro katagira urusaku), kwiga imyuga ni ingenzi”.
Muri ayo matsinda yombi, abo bana bahamya ko nta gahunda bafite yo gusaba akazi, amafaranga make make binjiza ngo abafitiye akamaro kuko buri wese ubu yiguriye mudasobwa igendanwa akoresha, iri hagati y’ibihumbi 300 na 500 babikesha ibyo bakora, bakanakangurira n’urundi rubyiruko kwitabira amashuri ya TVET.
Umwuga wo gufotora na wo utunga abawize
Abasore n’inkumi bize gufotora, gukora amavidewo no kuyatunganya, bishyize hamwe ari 10 bakora koperative bise ‘Silverback Studio’, bemeza ko bibafitiye akamaro nk’uko Alexis Ndemezo ukuriye iyo koperative abyivugira.
Agira ati “Nakuze nkunda ibintu by’amavidewo ari yo mpamvu ndangije kaminuza nahise nshaka aho mbyiga. Mbere nabonaga abakora ibyo gufotora ari abantu batabyize icyakora bikabatunga, ariko naje kumenya amateka y’ab’ahandi byakijije cyane ni ko kubishyiramo imbaraga.
Ubu jye na bagenzi banjye twakoze koperative, tubona ibiraka kandi twizeye ko imbere ari heza kurushaho ku buryo tudateze kujya mu basaba akazi. Hari ibigo bitandukanye turimo kuvugana byiteguye gutanga amafanga tukabikorera akazi kuko twamaze kwizerwa”.
Iyo koperative ngo yatangiriye ku dufaranga duke abanyamuryango bagendaga bakusanya, bagakodesha ibikoresho bajyana mu biraka ariko na bo ubu hari ibyo bamaze kwigurira.
Nadine Ikirezi Nkurunziza, umwe mu banyamuryango b’iyo koperative wize gufotora, avuga ko ari umwuga uzamutunga nubwo nta bindi yajyamo.
Ati “Uyu ni umwuga nemeza ko wantunga kuko hari benshi nabonye utunze kandi nkanjye ubikora kinyamwuga nizeye imbere heza. Ikindi nabigiyemo ngamije no kwereka abandi bakobwa ko gufotora atari umwuga w’abahungu gusa nk’uko hari ababivuga, igikuru ni ugutinyuka”.
Abize TVET bafite byinshi barusha abandi mu nganda
Mu nganda zitandukanye zo mu Rwanda cyane cyane izikora imyenda, hakora urubyiruko rwize ibitandukanye ariko rwiganjemo abize muri TVET.
Aba bakaba ari indashyikirwa, nk’uko byemezwa na Richard Rutayisire, umuyobozi w’uruganda ‘Vision Garment’, ruri mu gace kahariwe inganda i Masoro.
Agira ati “Mu ruganda tuba dufite ibice abakozi bakoreramo bakora imyenda (Production lines), abize nk’ubudozi muri TVET nubwo babaga badafite imashini nk’izo mu ruganda, usanga bakora neza kandi bihuta. Hari byinshi barusha abandi nubwo tuba twabahuguriye hamwe”.
Ati “Ni no muri abo akenshi duhitamo abayobozi b’abandi kuko ubona basobanukiwe cyane. Muri bo hari abo twohereje mu Bushinwa kwihugura baragaruka, abo bazi icyo gukora ku buryo numva nta munyamahanga dukeneye. Iyo gahunda Leta yashyizeho ya TVET turayishima cyane”.
Muziranenge Immaculée ukora muri urwo ruganda, yize amashanyarazi mu mashuri yisumbuye ariko ajya no muri TVET yiga ubudozi, none ubu ngo yishimiye ko byamuhesheje akazi.
Ati “Nize kudoda mu ishuri hanyuma ngira amahirwe yo kuza hano mu ruganda barampugura mu mezi ane none ubu narabimenye. Nshobora kudoda ishati, ipantaro, ijipo n’ibindi kandi imyenda dukora ijya ku isoko mpuzamahanga. Nishimira rero ko namenye umwuga ndetse n’uruganda ruhita rumpa akazi nkaba nitunze”.
Olivier Vuguziga bakorana na we ati “Nize ibijyanye n’icungamari mu yisumbuye na kaminuza ariko mpitamo kongeraho umwuga. Ubu nzi kudoda umwenda uwo ari wo wose, uruganda rwampaye akazi nyuma yo kumpugura, ndahembwa nkigurira icyo nkeneye ku buryo numva ntaho nzongera guhurira n’ubushomeri kubera umwuga”.
Abo bombi bahamya ko ubu biteguye kuba bakwikorera kuko bafite ubumenyi butandukanye, bagatanga akazi aho kugasaba.
Abize umuziki ku Nyundo na bo birabatunze
Abize umuziki ku Nyundo muri gahunda ya TVET, bavuga ko ari amahirwe bagize kuko ari umwuga ubatunze, hakaba hari abishyize hamwe bagashaka amasoko mu bitaramo binyuranye ndetse n’abakora ku giti cyabo.
Bill Ruzima warangije muri 2018 akaba yikorera ku giti cye, avuga ko ari amahirwe yagize kuba yarize umuziki kuko ngo yiyumvagamo iyo mpano kuva kera ubu bikaba bimutunze.
Ati “Ndatumirwa mu bitaramo bitandukanye, hari abo dufitanye amasezerano nkabaririmbira bakanyishyura, icyo gihe mpita nkoresha abandi twiganye, twese tukabona amafaranga. Nabyize mbikunze kandi ndabona imbere ari heza kuko ubu ari byo bintunze nubwo nkiri mushya mu mwuga”.
Ati “Sindagera kuri byinshi, ariko ndimo gutegura album yanjye ya mbere izasohoka mu kwa mbere, kandi ubushobozi bwo kuyikora mbukura mu byo nkora nkaba mbyishimira. Ndashima rero Leta yatumye impano yanjye igaragara kandi kinyamwuga, ni politiki nziza iturinda gushomera”.
Uretse iyo myuga, hari abiga ubukanishi, gutunganya imisatsi, gukora amazi, kubaza, ubwubatsi n’ibindi, bose bemeza ko nta wize umwuga ushomera kuko aba akenewe ku isoko ry’umurimo, bagashimangira ya mvugo igira iti ‘Nta mwana w’umufundi ubwirirwa ngo aburare’.
Minisitiri w’Intebe, Dr. Edouard Ngirente, ubwo yatangizaga inama mpuzamahanga ku myuga muri Afurika (CAPA) muri Kanama uyu mwaka, yavuze ko imyuga n’ubumenyingiro ari ipfundo ry’iterambere.
Ati “Twemera ko imyuga ari ipfundo ry’iterambere ry’ubukungu, ni yo mpamvu muri gahunda yacu y’iterambere rirambye, 2017-2024, twiyemeje kongera abanyeshuri biga imyuga n’ubumenyingiro bakava kuri 31.1% nk’uko byari muri 2017 bakagera kuri 60% muri 2024. Ibi ni byo bizakemura ibibazo byabaga ku isoko ry’umurimo”.
Leta yashyizeho gahunda zitandukanye zo kwiga imyuga n’ubumenyingiro haba mu mashuri nk’aya TVET, IPRC, gahunda ya ‘Igira ku murimo’, NEP Kora Wigire n’izindi, byose bikaba bifite intego yo gufasha Abanyarwanda kubona imirimo, cyane ko Leta yiyemeje ko buri mwaka hazajya hahangwa imirimo mishya irenga ibihumbi 200.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/kwiga-imyuga-n-ubumenyingiro-birinda-urubyiruko-ubushomeri,Education
Ingo mbonezamikurire zirimo guteza imbere uburezi n’imiryango,"Mbere y’uko urugo mbobezamikurire rwo muri Nyarugunga mu karere ka Kicukiro rushyirwaho mu mwaka wa 2017, Uzamukunda ngo nta gaciro yari afite imbere y’umugabo we, bitewe n’uko uwo mugabo ari we wahahiraga urugo wenyine.
Agira ati “Nta mafaranga nari mfite yo kujyana umwana mu ishuri ry’ikiburamwaka (gardienne), nta n’icyo nari mfite cyo gukora, bigatuma nirirwa mu rugo akazi kanjye ari uguteka gusa”.
Uzamukunda akomeza agira ati “Twagize Imana Leta itwubakira ECD mbona aho nsiga umwana, ndabohoka ntangira kwiga imashini idoda.
Ubu nishyurira umwana wiga muri Kaminuza amafaranga ibihumbi 195 ku gihembwe, hamwe n’ibihumbi 15 ku kwezi nishyurira uri mu mashuri abanza, ndetse n’amafaranga 4,500 ku gihembwe y’igikoma cy’uri muri ECD, nkongeraho n’amafaranga ibihumbi nka 40 y’ibyo kurya bya buri kwezi ntanga kugira ngo nunganire umugabo wanjye”.
Yungamo ati “Hari igihe mbona ibiraka byo kudoda bimpesha amafaranga arenga ibihumbi 150 ku kwezi, ubu nanjye mbasha kunganira urugo, ibi byatumye umugabo anyubaha kuko yabonye noneho ko ndi uw’agaciro”.
Ntibibuka Tito utuye i Nyarugunga, ubwo yari aje gufata umwana kuri ECD yabwiye Kigali Today ati “Ntibyari gushobokera madamu wanjye guhahira urugo iyo tutabona ECD, kuko abana baragorana bikaba akarusho kuri uyu ufite ubumuga, namujyanye ku yandi mashuri baramwanga, nkaba nshimira ECD-Nyarugunga”.
Ntibibuka n’umuhungu we w’imyaka irindwi, bombi bafite ubumuga bw’ingingo, butuma we yirirwa mu mirimo yo mu rugo, umubyeyi w’umugore akaba ari we ujya kuruhahira.
Umuyobozi wa ECD-Nyarugunga, Jean Massion avuga ko icyo kigo kuri ubu gikurikirana abana 616 barimo 120 baza kwiga no guhabwa ibiribwa by’intungamubiri, inkingo n’imiti, hakaba n’abandi 300 baherwa izi serivisi mu ngo z’abantu, ndetse n’abandi 168 bafite munsi y’imyaka itatu basurwa iwabo mu ngo.
Akomeza asobanura ko ababyeyi b’aba bana bahabwa ibiganiro ngarukakwezi ku guteka indyo yuzuye, gukosora abana batabahutaje, ndetse no kwishyira hamwe bakagira imishinga ibateza imbere babanje kwizigamira.
Kuva i Rubavu aho ababyeyi basiga abana muri ECD bakajya gucuruza i Goma muri Kongo, ukanyura i Rulindo aho babasigayo bakajya gusoroma icyayi, ukagera i Nyarugunga muri Kicukiro, hose ababyeyi b’abagore birata uburinganire n’iterambere ingo zabo zimaze kugeraho kubera ECDs basigamo abana.
Urugendo rwa ECDs mu myaka irenga ibiri zimaze zishinzwe
Raporo zituruka mu nzego zitandukanye, zagaragazaga ibibazo by’igwingira mu mikurire y’abana, imirire mibi no gutangira amashuri abanza batiteguye, (izo raporo) ni zo zatumye Leta ishyiraho ingo mbonezamikurire kuva mu mwaka wa 2017.
Umukozi wa Porogaramu y’igihugu mbonezamikurire y’abana bato (NECDP), Nyandwi Jean Paul, avuga ko iyi gahunda ishinzwe guhuriza hamwe serivisi zihabwa umwana kuva agisamwa mu nda ya nyina kugeza afite imyaka itandatu y’ubukure.
Umwana na nyina bakaba bagenerwa inkingo, imiti, ibiribwa, isuku n’isukura, umutekano w’umwana, gutegura umwana kuzatangira amashuri abanza hamwe n’uburere ku babyeyi, kugira ngo bafashe umwana gukura neza mu bwenge, mu gihagararo, mu mibanire n’abandi hamwe n’ubuzima mbamutima.
By’umwihariko abana bafite kuva ku myaka itatu y’ubukure kugeza ku myaka itandatu, bashyirwa mu rugo mbonezamikurire rushobora kuba mu rugo rw’umuntu ku giti cye, urukorera mu gace abantu batuyemo, urushyirwa aho abantu benshi bahurira cyangwa bakorera, hamwe n’urugo mbonezamikurire rw’icyigererezo.
Leta isaba abantu babishoboye bose kuyifasha bagashinga ibigo mbonezamikurire mu ngo zabo.
Nyandwi agira ati “Bariya babyeyi bajya gucuruza nta mwanya bafite wo gukinisha umwana, kumugaburira, kumuganiriza no kumukangura ubwonko, ariko iyo nyina abonye umwarimu wabihuguriwe, umwana arushaho kwitabwaho neza”.
Ingo mbonezamikurire kuri ubu zingana na 11,207 zibarurirwamo abana 336,210 bahwanye na 25% by’abana bose mu gihugu guhera ku bamaze gusamwa bari mu nda kugeza ku myaka itandatu y’ubukure, nk’uko bitangazwa na NECDP.
Nyandwi akomeza avuga ko muri buri kagari ko mu Rwanda hamaze gushyirwa nibura urugo mbonezamikurire rumwe , ariko ko gahunda ya Guverinoma y’imyaka irindwi (2017-2024) izarangira bageze kuri 45% by’abana barererwa mu rugo mbonezamikurire muri buri mudugudu.
Uruhare rw’abafatanyabikorwa
Gahunda mbonezamikurire y’abana bato igomba inyubako zifite ibyangombwa bitandukanye bijyanye no kwigisha abana, kubagaburira, kubona imiti n’inkingo bihabwa abana n’ababyeyi, guhugura no guhemba abarezi bashinzwe kwita ku burere, ubuzima n’umutekano by’abana, hamwe no kwigisha ababyeyi.
Umuryango Imbuto Foundation wari waratekereje kuri iyi gahunda mbere yaho mu mwaka wa 2013, nyuma muri 2016 ni bwo Leta yashyizeho politike igenga porogaramu mbonezamikurire ndetse hanashyirwaho ikigo NECDP gishinzwe kuyikurikirana, cyashyizweho muri 2017.
Imbuto Foundation ivuga ko mu bigo 16 yubatse mu turere 15, harimo ibyangombwa bihagije n’abakozi babifitiye ubushobozi, kandi ko yasanze abana barangiza kwiga ikiburamwaka muri ibyo bigo barateguwe neza gutangira amashuri abanza.
Abandi bafatanyabikorwa ba Minisiteri y’Uburinganire n’Iterambere ry’Umuryango (MIGEPROF) muri iyi gahunda, barimo inzego za Leta zitandukanye, amadini, amashami y’Umuryango w’Abibumbye nka PNUD na UNICEF ndetse n’imiryango ya Save the Children, CRS na Plan International.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/amashuri/article/ingo-mbonezamikurire-zirimo-guteza-imbere-uburezi-n-imiryango,Education
"Ufite ibihumbi 200Frw, UTB yakwigisha ikoranabuhanga mpuzamahanga","Aya makuru ya buri munyeshuri ahita ajya muri mudasobwa ya buri mukozi wese uri muri iyo kaminuza, ku buryo uwakererewe kuhagera, utarishyura amafaranga y’ishuri cyangwa ibindi asabwa, abanza kujya kwisobanura.
Iyo abonye atemerewe kwinjira, ahita asubirayo cyangwa agasaba abashinzwe umutekano kumwemerera gutambuka bitewe n’icyo ashaka.
Imbere mu nyubako ya kaminuza nta magambo menshi ahavugirwa, kuko icyo umunyeshuri ashaka cyose abaza mudasobwa ziri mu isomero ry’ishuri, yaba yajyanywe no kwiga akicara imbere ya mwarimu agatega amatwi agataha.
Si ngombwa ko amasomo uwo mwarimu yatanze aba yanditse ku mpapuro cyangwa kujya gusaba amanota y’ibizamini mu buyobozi bw’ishuri, kuko byose abanyeshuri babibona kuri telefoni na mudasobwa bagendana cyangwa iziri ku ishuri.
Kagame Fred wiga ibijyanye n’icungamutungo, avuga ko ikoranabuhanga ryakemuye ibijyanye n’igihe kuko “kujya gushaka umuntu ugasangayo abandi nka batatu bibangama”.
Abiga muri UTB nta n’ubwo bahendwa bajya gufotoza no gusohora inyandiko z’amasomo biga kuko mwarimu aba yazishyize ku ikoranabuhanga aho bose bashobora kuzisoma bakoresheje telefoni na mudasobwa.
Ubu ni bwo buzima bwa buri munsi UTB ivuga ko bushobora kwiganwa mu nzego zose, zaba iza Leta ndetse n’iz’abikorera, kandi ko bageze kure bakorana n’ibigo byo mu gihugu imbere hamwe n’ibigo mpuzamahanga, mu gukwirakwiza iyi mikorere ishingiye ku ikoranabuhanga.
Umuyobozi wa UTB, Dr. Kabera Callixte, avuga ko mu minsi iri imbere bizagorana kubona akazi mu Rwanda no mu mahanga udafite impamyabumenyi y’ikoranabuhanga ry’ikigo cyo mu Bwongereza cyitwa ‘International Computer Driving License (ICDL).
Avuga ko UTB ari yo iyoboye izindi kaminuza zose mu Rwanda mu kwigisha iri koranabuhanga rya ICDL, rifatwa nk’inyongera ikomeye ku masomo umuntu aba yarize kandi rikamufasha gukorera urwego urwo ari rwo rwose ku isi.
Iri koranabuhanga rikubiyemo amasomo ajyanye no gukora za porogaramu ziba muri mudasobwa na telefone (programming), guhuza imirongo n’inzira z’amakuru (networking), gukora no gucunga urubuga (web design), ubwenge bukoreshwa na mudasobwa (artificial intelligence), ndetse n’umutekano mu by’ikoranabuhanga (Cyber security).
Dr. Kabera avuga ko iri koranabuhanga ryigishwa mu gihe cy’amezi abiri, aho umuntu amara amasaha atarenze abiri buri munsi, akarangiza ashobora kwihangira imirimo mishya cyangwa kuyikorera ikigo asanzwemo.
UTB isaba amadolari 200 (cyangwa amafaranga y’u Rwanda hafi ibihumbi 200), umuntu wese wifuza kwiga iryo koranabuhanga, ariko umunyeshuri wize muri iyo kaminuza asabwa amafaranga bihumbi 120, yaba akirimo kuhiga agasabwa amafaranga ibihumbi 50.
Dr. Kabera asobanura iby’ikoranabuhanga rya ICDL agira ati “Twebwe hano muri Afurika usanga ahenshi dufite ubukererwe bw’imyaka itanu. Ubu nari kuba nujuje impapuro nyinshi n’imirongo y’abantu baza kumbaza amanota n’ibyangombwa bitandukanye.
Reba abanyeshuri 6,300 twigisha hano i Kigali n’i Rubavu, iyo tuza kuba tudafite iryo koranabuhanga sinzi uko twari kuba tubigisha.
Isomero ryacu rihujwe n’iriri mu Bufaransa, aho igitabo cyose gisohotse gihita cyinjira mu bubiko bwacu bw’ikoranabuhanga, ku buryo ubu dufite ibitabo birenga ibihumbi 500 byose bigomba gufasha abanyeshuri bacu”.
Uyu muyobozi avuga ko muri iyi minsi abayobozi babiri baturuka muri kaminuza yitwa ‘Han’ yo mu Buholandi ikorana na UTB, baje mu Rwanda gusura ibigo bitandukanye bya Leta n’ibyigenga, kugira ngo babifashe gukoresha iryo koranabuhanga rya ICDL rigezweho ku mugabane w’i Burayi.
Avuga ko nta munyeshuri wiga muri UTB uzajya arangiza adafite impamyabumenyi ya ICDL. Basohoye abagera ku 1,207 mu mwaka ushize wa 2018, ubu bakaba bateganya gusohora abakabakaba ibihumbi bibiri barimo n’abakozi b’ibigo bitandukanye mu Rwanda”.
UTB ivuga ko ikorana na Minisiteri y’Ikoranabuhanga na Inovasiyo, kugira ngo izagabanye umubare w’abakozi batazi ikoranabuhanga, niibura ibihumbi bitanu mu myaka itanu iri imbere ngo bazaba baganutse ku bihumbi 85, kugeza ubu bagikeneye ubumenyi mu ikoreshwa ry’ikoranabuhanga.
Impamyabumenyi n’Impamyabushobozi za UTB zemewe hose ku isi
Dr. Kabera avuga ko ibihembo babonye muri uyu mwaka birimo igihabwa kaminuza yarushije izindi zose mu Rwanda gutanga serivisi nziza, ndetse n’ibikombe bibiri mpuzamahanga bahawe na ICDL, byashyize UTB ku ntera irenze u Rwanda.
Ikigo ICDL gifitanye imikoranire na Leta y’u Rwanda mu guhugurira abantu kumenya ikoranabuhanga riri ku rwego mpuzamahanga, bakanabiherwa impamyabumenyi.
Dr. Kabera avuga ko kuba barashyize ikoranabuhanga rya ICDL muri serivisi zo ku bibuga by’indege, biri mu byahesheje UTB kumenyana n’abantu benshi hamwe no kwemerwa no gukorana n’ishyirahamwe ry’abakora ku bibuga by’indege ku isi (IATA).
Kuri ubu Umunyarwanda wize muri UTB ibijyanye na serivisi zitangirwa mu ndege no ku bibuga by’indege, yemerewe gukora aho ashaka hose ku isi bitewe nuko ahabwa impamyabushobozi yiyongereyeho icyemezo cya IATA.
Dr. Kabera ati “Mu Rwanda ni twe twenyine twemerewe gutanga ayo masomo yo ku rwego mpuzamahanga kuva mu mwaka wa 2009. Ubu ugiye mu ndege ugendana n’abana b’Abanyarwanda bavuga indimi zose, bose ni twe twabatanze kandi nta kibazo cy’abakozi ku bibuga by’indege kizongera kubaho”.
Umuyobozi wa UTB akomeza avuga ko kugira impamyabushobozi mu bijyanye n’imicungire y’imari na byo bidahagije, umuntu atongeyeho impamyabumenyi y’ubuhanga buhanitse mu ibaruramari ryitwa ‘Certified Public Accountancy’ (CPA), na yo itangwa na UTB.
Imikino n’inama mpuzamahanga bimenyekanisha UTB hose ku isi
Umuyobozi wa UTB avuga ko bakomeje kwitabira no gutegura inama mpuzamahanga zigamije guteza imbere imyigishirize ishingiye ku bushakashatsi bugezwa ku baturage.
UTB ifatanyije n’ibigo mpuzamahanga birimo ihuriro nyafurika rigamije gushyira uburezi ku rwego mpuzamahanga (African Network for Internationalisation of Education/ANIE), hamwe n’ihuriro ry’amashuri yigisha ubukerarugendo n’amahoteli ku isi (ATLAS).
Umuyobozi wa UTB yerekanye n’ibihembo bagiye bahabwa, bijyanye n’imyigishirize hamwe n’imitangire ya serivisi zinoze, ndetse n’ibikombe by’imikino.
Avuga ko umukino wa volleyball ari wo bashyizemo imbaraga cyane, ndetse ko muri uyu mwaka ikipe y’abakobwa ari yo izahagararira u Rwanda mu marushanwa y’igikombe cya Afurika.
Umuyobozi wa UTB ati “Ibi bituma tumenyekana hose ku isi bitewe n’izo nama ndetse n’imikino twitabira, tukanagaragaza ibyo dukora, ndetse byongera ireme ry’abantu basohoka muri iyi kaminuza bakajya gukora imirimo itandukanye mu gihugu no hanze yacyo”.
UTB izaba yimutse mu mwaka utaha
Icyicaro gikuru cya kaminuza ya UTB kizaba cyimukiye ku Irebero (i Gikondo), muri Kamena umwaka utaha wa 2020, ndetse n’ishami ry’i Rubavu ryo rizajya mu nyubako nshya bitarenze ukwezi kwa Mutarama 2020.
Muri uwo mwaka kandi mu kwezi kwa gatanu, ni bwo UTB ivuga ko izatanga impamyabushobozi ku barangije kwiga mu mashami yayo y’ikoranabuhanga, amahoteli n’ubukerarugendo.
Umuyobozi wa UTB akomeza avuga ko barimo gutegura kwigisha hifashishijwe ‘iyakure’ (online teaching), ku buryo umwarimu uri i Kigali azajya yigisha abanyeshuri bari i Rubavu (ni urugero).
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/amashuri/article/ufite-ibihumbi-200frw-utb-yakwigisha-ikoranabuhanga-mpuzamahanga,Education
Afurika ntikeneye gusigara inyuma mu ikoranabuhanga- Kagame,"

Yabivuze kuri uyu wa kane tariki 21 Ugushyingo 2019, ubwo yafunguraga ku mugaragaro icyicaro gishya cya ‘Carnegie Mellon University Africa’, (CMU-Africa) cyuzuye mu gace kahariwe inganda i Masoro mu karere ka Gasabo.
Kuva mu mwaka wa 2012, kaminuza ya Carnegie Mellon University yakoreraga mu nyubako ya Telecom House ku Kacyiru.


Perezida Kagame yavuze ko kuba CMU-Africa iri mu Rwanda ari amahirwe, abanyeshuri bakomoka ku mugabane wa Afurika no hanze yawo bakwiye kwishimira kubyaza umusaruro.


Yagize ati “Iyi kaminuza kandi izagira uruhare mu kwihutisha impinduka twifuza, cyane cyane mu kongera umubare w’abantu benshi bahanga imirimo”.
Perezida Kagame kandi yavuze ko umugabane wa Afurika muri rusange ukeneye iterambere mu ikoranabuhanga, guhanga imirimo mishya, ndetse no kugira abantu basobanukiwe muri gahunda zinyuranye, bityo ko iyi kaminuza ari imwe mu nzira zo kubigeraho.
Ati “Kimwe n’ahandi hose muri Afurika, iterambere ry’ubukungu bw’u Rwanda rishingiye mu guhuza ikoranabuhanga n’inganda, no guhuza ubumenyi n’umusaruro. Ni ukubisubiramo, Afurika ntikeneye gusigara inyuma”.


Perezida Kagame yavuze ko iyi nyubako ya CMU-Africa yatashywe uyu munsi, ari intambwe idashidikanywaho ko u Rwanda ndetse na Afurika yose biri kujyana n’iterambere ry’isi yose.
Yavuze kandi ko uretse igikorwa remezo ubwacyo gitangaje, iyi kaminuza yigamo abanyeshuri bafite impano, bisobanuye ko CMU-Africa, ari inzira yo kunyuzamo abayobozi mu nzego z’ikoranabuhanga, abahanga udushya n’abashoramari.


Ati “Tuyitezeho kugira inzobere mu ikoranabuhanga, abashakashhatsi baziga muri iyi kaminuza bagakorera Afurika n’ibindi bice by’isi.Twizeye kandi ko bazagira imikoranire na bagenzi babo ku isi, mu gukemura ibibazo byugarije isi yacu”.
Perezida Kagame kandi yavuze ko iyi kaminuza iri mu mushinga wa ’Kigali Innovation City’ (KIC), uri mu cyerekezo cy’u Rwanda.
Mu yindi mishanga igize Kigali Innovation City, harimo: icyicaro cya African Leadership University (ALU), yatangiye kubakwa mu minsi ishize.
CMU-Africa yubatse ku buso bwa metero kare ibihumbi bitandatu, ikaba ifite ubushobozi bwo kwakira abanyeshuri basaga 300.


Mu bikorwa remezo biyigize, harimo laboratwari zikubye kabiri izari zisanzwe aho yakoreraga, ibikorwa remezo bigezweho kandi byorohereza buri wese.
Iyi kaminuza kandi ifite ikoranabuhanga rifasha kwiga mu buryo bwa ‘Iyakure’, uburyo bwo gukora inama abantu batari kumwe (video conference), n’ibindi.
Amasomo atangirwa muri iyi kaminuza ni ajyanye n’ikoranabuhanga, mu cyiciro cya gatatu cya kaminuza (Masters), mu mashami arimo Electrical and Computer Engineering na Information Technology.


Kureba andi mafoto mu muhango wo gufungura CMU-Africa, kanda hano
Amafoto: Plaisir Muzogeye
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/amashuri/article/afurika-ntikeneye-gusigara-inyuma-mu-ikoranabuhanga-kagame,Education
Abakobwa 416 biga muri INES-Ruhengeri bahawe buruse ya FAWE Rwanda,"Mu muhango wabereye muri INES-Ruhengeri ubwo abo bakobwa basinyaga amazezerano abemerera guhabwa buruse mu mwaka w’amashuri wa 2019-2020 na FAWE-Rwanda ku itariki 16 Ugushyingo 2019, Antonie Mutoro, Umuyobozi bwa FAWE yemeje ko gahunda yo kurihira abo bakobwa yatekerejwe mu rwego rwo guteza imbere imyigire y’umwana w’umukobwa by’umwihariko mu mashami ya siyansi.
Yagize ati “Ni abana biga muri siyansi bose, bamwe basanzwe biga hano abandi batangiye umwaka wa mbere. Ni ubufatanye dusanzwe dufitanye na INES-Ruhengeri na kaminuza y’u Rwanda. Amasezerano dusinye ni ‘Memorandum of understanding’ y’umwaka umwe”.
Uretse kurihirwa buruse, hari n’ibindi FAWE-Rwanda ifashamo abo bakobwa, mu rwego rwo kubaherekeza mu myigire yabo myiza nkuko umuyobozi wa Fawe akomeza abivuga.
Ati “Uretse na scholarship tubafasha no mu bindi bijyanye no kugira ubuyobozi muri bo (leadership skills), kugira icyerekezo n’ibindi byinshi bibafasha mu buzima bwabo, abatabasha no kumva neza ururimi rw’icyongereza na bo tubafasha kurwiga bakarumenya.
Turashimira INES-Ruhengeri mu mikoranire myiza, iyi ni inkunga dukura kuri Mastercard foundation. Dufasha abana b’abakobwa gusa b’abahanga, ariko bava mu miryango itifashije cyane, ni abo mu cyiciro cya mbere n’icya kabiri, dufashijwemo n’inzego z’ibanze n’amashuri”.
Abakobwa 416 basinyanye amasezerano na FAWE-Rwanda bari mu byiciro bitatu, bigizwe n’abishyuriwe buruse mu gihe cy’imyaka itatu bageze mu mwaka wa gatatu wa kaminuza, hakaba n’abiga mu mwaka wa kabiri, abatangiye umwaka wa mbere akaba ari bo benshi kuko basaga 200.
Bamwe muri abo bakobwa baganiriye na Kigali Today, baremeza ko ubushobozi bahawe na FAWE bubafasha gutegura ejo habo hazaza.
Bavuga ko ayo mahirwe bagize biteguye kuyabyaza umusaruro, nyuma yuko bari baratakaje icyizere cyo kwiga amasomo agendanye n’indoto zabo kubera imiryango itifashije.
Tuyizere Jeanne agira ati “Natangiranye na Fawe mu mwaka wa kane w’amashuri yisumbuye. Fawe yamfashije ibintu bikomeye, umuryango wanjye ntabwo wari ufite ubushobozi bwo kundihira.
Nari nabonye buruse muri UR, mu bintu ntiyumvamo, ariko ngira amahirwe Fawe iramfata nza kwiga ikiganga kuko ni zo ndoto zanjye kuva mu bwana. Ndi kwiga mfite intego yo gukomeza nkagera ku rwego nshaka”.
Abo bakobwa 416 bose biga mu mashami ya siyansi. Mu kiganiro bamwe muri bo bagiranye na Kigali Today, baremeza ko biteguye guhindura imyumvire baharanira kuba urugero rwo kwereka bagenzi babo ko n’umukobwa ashoboye.
Nyirakanyama Philomène, umunyeshuri mushya muri INES-Ruhengeri, ati “Abenshi mu bakobwa usanga batinya amasiyansi, si uko tutayashoboye ahubwo ni imyumvire. Kugira ngo uhitemo siyansi ni uko uba ufite intego y’ikintu gikomeye wifuza kugeraho.
Iyo ukunze siyansi, bituma akazi kawe uteganya ugakora ugakunze kandi ugashyizeho umutima. Nari nabonye buruse muri UR ariko bampa ibyo ntashaka kubw’amahirwe FAWE-Rwanda iramfata, ni amahirwe akomeye”.
Ku ruhande rwa INES Ruhengeri, abo bakobwa boherezwa muri iryo shuri ku nkunga ya FAWE-Rwanda, bahindura imitekerereze yabo bakarushaho gutinyuka no kwigirira icyizere nkuko Padiri Dr. Hagenimana Fabien umuyobozi w’iryo shuri abivuga.
Agira ati “Iyi buruse ituma haza abakobwa bifitiye icyizere, kuko na Fawe irabafasha kugira ngo bigirire icyizere, ni abana basobanutse mu mutwe bazi icyo bashaka.
Iyo binjiye hano baba nk’umusemburo, ugasanga buri wese yakangutse ari abahungu bahasanze n’abakobwa ugasanga urugo rubaye urugo rufite ubuzima bwiza kurusha urwari ruhari mbere.
FAWE ku bufatanye na Mastercard Foundation rero, turayishimira kuri ubu bufatanye, kandi n’indi mishanga izaza twiteguye gukorana neza”.
Padiri Dr. Hagenima yageneye abo bakobwa ubutumwa bujyanye n’uburyo bakwiye kwifata, abibutsa ko bagomba kwitonda birinda ibishuko byabaganisha mu ngeso mbi.
Gahunda ya FAWE-Rwanda yo kurihira abakobwa b’abahanga bavuka mu miryango itishoboye, ni umushinga uzamara imyaka 10, mu gihe ubu imaze imyaka irindwi aho yishyurira abakobwa 816, muri bo abakobwa 416 biga muri INES-Ruhengeri mu gihe 400 biga muri kaminuza y’u Rwanda.
Muri gahunda za Fawe-Rwanda, irateganya kwishyurira kaminuza abakobwa 1200.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/article/abakobwa-416-biga-muri-ines-ruhengeri-bahawe-buruse-ya-fawe-rwanda,Education
Abiga imyuga n’ubumenyingiro bahawe miliyoni 33 zo gushyigikira imishinga yabo ,"TVET Youth Challenge ni amarushanwa yateguwe na Minisiteri y’Urubyiruko n’Umuco ku bufatanye n’ishami ry’Umuryango w’abibumbye ryita ku iterambere (UNDP) ndetse na KOICA, hagamijwe gushishikariza urubyiruko rwiga amasomo y’imyuga n’ubumenyingiro mu mashuri makuru na za kaminuza gukoresha ubumenyi ruhabwa mu kwihangira imirimo, biganisha ku gukemura ibibazo bigaragara mu mibereho ya buri munsi y’Abanyarwanda.
Uwashakaga kwitabira aya marushanwa byasabaga kuba ari Umunyarwanda ufite hagati y’imyaka 16 na 30, yiga muri rimwe mu mashuri makuru cyangwa kaminuza yigisha ubumenyingiro, kuba afite umushinga watangiye cyangwa afite igitekerezo byamaze kugaragara ko gushyira mu bikorwa bishoboka (Prototype).
Uyu mushinga cyangwa igitekerezo byagombaga kuba ari igihangano kigamije guhindura ubuhinzi, ubuzima, ubucuruzi, ubukerarugendo, imiyoborere cyangwa imitangire ya servisi.


Aya marushanwa yatangiriye mu bigo by’amashuri urubyiruko rwiga mu ishuri rimwe ruhatana, batatu ba mbere bahize abandi muri buri kigo bahabwa igishoro cy’amafaranga y’u Rwanda ari hagati y’ibihumbi 200 n’ibihumbi 500, banatsindira itike yo gukomeza amarushanwa ku rwego rw’igihugu, aho 10 ba mbere bahembwe amafaranga y’u Rwanda ari hagati ya miliyoni imwe na miliyoni eshanu, mu muhango wabaye tariki ya 14/11/2019.
Imishinga itatu yahawe ibihembo nyamukuru ni uwa Uzabakiriho Jean Claude, wiga imicungire y’amashyamba mu ishuri ry’imyuga n’ubumenyingiro (IPRC) rya Kitabi, utubura ingemwe z’ibiti byitwa ‘Eucalyptus Grandis’ akoresheje amashami y’ibiti n’ubuki wahembwe miliyoni eshanu, uwa Hirwa Ange Julie Yvette, wo muri IPRC Musanze ukora ifu y’inyama z’inka agamije gufasha imiryango ifite amikoro make kubasha kugura inyama mu rwego rwo kurwanya imirire mibi wahembwe miliyoni enye, na Isaac Ishimwe ufite igitekerezo cyo gukora agakoresho kumva gazi(gas) yatumutse kakohereza ubutumwa bugufi kuri telefoni kakanatanga intabaza ndetse n’amashyiga akoresha gazi bikorewe mu Rwanda wahembwe miliyoni eshatu.
Asoza aya marushanwa, Minisitiri w’Urubyiruko n’Umuco, Mbabazi Rosemary, yashimiye abafatanyabikorwa batanze umusanzu mu gutegura aya marushanwa, asaba abanyeshuri biga imyuga n’ubumenyingiro gukoresha ubumenyi bahabwa bakemura ibibazo biri mu muryango Nyarwanda.
Yagize ati “Turashaka ko mwiga mureba ibibazo bigaragara hirya no hino aho mutuye mukabishakira ibisubizo, ari nako bibabera isoko yo kwihangira imirimo”.
Yasabye urubyiruko kwigira kuri bagenzi babo bagatekereza uko babyaza umusaruro ubumenyi bafite, anasaba ibigo byigisha imyuga n’ubumenyingiro gukurikirana ishyirwa mu bikorwa ry’imishinga yahembwe, banategura izitabira icyiciro cya kabiri kizaba mu mwaka wa 2020.
Abanyeshuri bitabiriye aya marushanwa baturutse mu bigo 14 ari byo IPRC Gishari, IPRC Musanze, IPRC Karongi, IPRC Huye, IPRC Tumba, IPRC Kigali, IPRC Ngoma, IPRC Kitabi, ULK polytechnic, Muhabura Integrated Polytechnic College, Akilah Institute, SJITC Nyamirambo, Peace Integrated Polytechnic na International Polytechnic Institute.
Abanyamakuru ba Kigali Today
@ kigalitoday
",https://www.kigalitoday.com/uburezi/ibikorwa-by-uburezi/article/abiga-imyuga-n-ubumenyingiro-bahawe-miliyoni-33-zo-gushyigikira-imishinga-yabo,Education
Itorero ryo mu biruhuko rizarinda abana kuzerera,"Babivuze nyuma y’uko ubuyobozi bw’akarere ka Nyaruguru butangije iyi gahunda ku ishuri ribanza rya Nyantanga mu Murenge wa Nyagisozi, tariki 16/11/2019.
Umukecuru Béatrice Mukeshimana utuye mu kagari ka Maraba, avuga ko yishimiye iri torero kandi ko atazatuma umwuzukuru we w’imyaka 11 babana arisiba.
Ati “Burya iyo ureze umwana, akaba afite umugambi yimirije imbere, akaba atavuga ati uyu munsi naraye aha ejo naraye ahangaha, akaba atari na wa wundi uvuga uti yaraye mu gasozi, ese araza ryari? Ese nzamubona gute? Ntako bisa”.
Callixte Murindabigwi na we utuye mu kagari ka Maraba, na we ati “Iyi gahunda ndayishimye cyane, kuko aho kugira ngo umwana ajye kurumbira mu gasozi yiga imico mibi, azajya ajya gutozanywa n’abandi bana. Ibyo bazungukiramo tuzajya tubiganiraho, natwe tugire icyo twongeraho”.
Kuganiriza abana ku byo bigishijwe no gukomerezaho, umuyobozi w’akarere ka Nyaruguru, Francis Habitegeko, na we yari yabisabye ababyeyi agira ati “N’ababyeyi bagomba gushyiraho akabo mu kwigisha abana, ariko banabaha urugero rwiza”.
Uyu muyobozi yanasabye ababyeyi kudaca abana intege mu kwitabira iri torero, ahubwo bakabibahera uruhushya.
Yasabye ababyeyi kandi kwibuka ko gahunda z’itorero ari kuwa kabiri mu gitondo, no kuwa kane nyuma ya saa sita, bityo ntihazagire abababeshya ko bazigiyemo ku yindi minsi.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/itorero-ryo-mu-biruhuko-izarinda-abana-kuzerera,Education
Habonetse ikoranabuhanga rifasha abasoma ibitabo by’ikinyarwanda,"Ni uburyo buzajya bukoreshwa n’umuntu ufite telefoni ikoranye ikoranabuhanga rigezweho ‘smartphone’, abanje gushyiramo ‘application’ yitwa NABU App, ikamufasha kugera kuri ibyo bitabo.
Mu rwego rwo gushishikaiza abana gusoma ibitabo by’ikinyarwanda, ibishyirwa kuri iryo koranabuhanga byiganjemo inkuru z’amashusho ku buryo bikururira cyane abana kubisoma.
Umuyobozi ushinzwe ubukangurambaga muri NABU, Furaha Amos, avuga ko bifuza ko ababyeyi bashyira iyo ‘application’ muri telephone zabo, hanyuma bakabasha gusoma ibitabo byose bashaka mu kinyarwanda.
Furaha avuga ko hateguwe irushanwa bise ‘igihembo cy’igitabo’ (NABU book prize), aho umuntu uzatanga inkuru nziza azahembwa amadorari ya Amerika ibihumbi bitanu.
Muri iryo rushanwa, abantu bazatanga ibitabo banyuze ku rubuga rwa NABU, hanyuma bijye mu ikoranabuhanga rya NABU.
Furaha agira ati “Abantu barinjira mu marushanwa guhera uyu munsi. Umuntu azajya ajya ku rubuga rwacu abashe gushyiraho inkuru yanditse inashushanyije ijye mu marushanwa, nitsinda izabe inkuru y’ukwezi, yinjire mu irushanwa ryo kuba inkuru y’umwaka. Niba inkuru y’umwaka izahembwa ibihumbi bitanu by’amadorari ya Amerika”.
Umuyobozi w’agateganyo w’isomero rusange rya Kigali, Sylvain Mudahinyuka, avuga ko iryo koranabuhanga rizabafasha gukwirakwiza ibitabo by’ikinyarwanda.
Agira ati “Iyi gahunda dutangiranye na NABU izadufasha gukwirakwiza ibitabo biri mu rurimi rw’ikinyarwanda twifashishije ikoranabuhanga. Usanga Abanyarwanda benshi batunze ibikoresho by’ikoranabuhanga”.
Umuyobozi mukuru w’ikigo cy’igihugu gishinzwe guteza imbere uburezi Dr. Irené Ndayambaje, we agira ati “Twizeye ko iri somero ry’ikoranabuhanga rizamara amatsiko y’abana bacu, ndeste n’umuco wo guhanga ibishya uziyongera mu bana bacu”.
Mu masomero 62 akora neza mu gihugu hose, 40 ni yo arimo ibitabo byo gusoma by’ibyiciro byose, gusa ibyinshi bikaba biri mu rurimi rw’icyongereza naho iby’ikinyarwanda bikaba bike.
Urubuga rwa interineti rwa NABU rugaragaza ko kugeza ubu, abantu ibihumbi 30.855 bamaze gushyira ‘application’ ya NABU mu bikoresho byabo by’ikoranabuhanga, mu gihe hamaze gusomwa paji (pages) ibihumbi 191.668, naho ‘application’ ubwayo ikaba imaze gukoreshwa mu gihe kingana n’amasaha 3.700.
Abanyamakuru ba Kigali Today
@ kigalitoday
",https://www.kigalitoday.com/uburezi/ibikorwa-by-uburezi/article/habonetse-ikoranabuhanga-rifasha-abasoma-ibitabo-by-ikinyarwanda,Education
Abigiraga munsi y’ibiti bubakiwe amashuri meza ,"Uwo muryango mpuzamahanga utanga ubufasha ariko ukibanda ku bana, muri ako karere wahubatse amashuri nk’iryo 15, mu rwego rwo gufasha ababyeyi kubona aho abana babo bigira heza, bakanahaherwa indyo yuzuye kuko ari n’ikigo mbonezamikurire (ECD), ndetse bakitabwaho bityo ababyeyi babo bakabona uko bajya mu mirimo itunga ingo zabo.
Abaturiye ayo mashuri barayishimiye kuko ngo nta bushobozi bari bafite bwo kuyiyubakira, ariko ngo yari akenewe kuko yatumye abana bava munsi y’ibiti aho bigiraga banyagirwa, ubu bakaba bameze neza, nkuko Nkusi Pierre ufitemo umwana abisobanura.
Agira ati “Mbere bigiraga munsi y’ibiti imvura yagwa bakiruka bataha abandi bakajya kugama amasomo akaba arapfuye, none ubu bari mu mashuri meza bariga neza ntacyo bikanga, cyane ko bicara no mu ntebe nziza. Ndashimira Plan Rwanda yatugejeje kuri iri terambere kuko twebwe byari byaratunaniye”.
Hakizimana Christophe na we ufite umwana muri iryo shuri, avuga ko iyo abana babo bari ku ishuri bumva batekanye kuko bafite abarezi babitaho hanyuma bakanabigisha bakunguka ubumenyi.
Ati “Iri shuri riradufasha cyane kuko abana baba bafite umutekano, nanjye mpafite umwana kandi iyo yagiye kwiga nta mpungenge mba mfite kuko babitaho, bakabaha igikoma ndetse bakabagaburira. Hano bahamenyera ubwenge ku buryo bajya gutangira umwaka wa mbere bashabutse, batandukanye n’abatarahize”.
Akomeza agira ati “Twe nta bushobozi twari dufite bwo kubaka ishuri ryiza nk’iri, ni yo mpamvu dushimira cyane umuterangunga wacu. Abana baba barimo kwiga natwe tukigira mu mirimo, ni ibintu byiza rero kuri twebwe ngakangurira abandi babyeyi batarazana abana kuri iri shuri kwihutira kubazana kuko bacikanwe”.
Nyuma yo kubakirwa iryo shuri, ababyeyi bishyize hamwe bakajya batanga amafaranga 200 buri cyumweru, ari yo avamo igikoma cy’abana no guhemba abarimu kandi ngo bigenda neza.
Ikigo kiba kigizwe n’amashuri abiri, rimwe ryakira abana bari hagati y’imyaka 3-4, naho irindi rikabamo ab’imyaka iri hagati ya 5-6, hakaba icyumba gifashirizwamo umwana wagira ikibazo runaka, igikoni ndetse n’ubwiherero.
Ibyo bikorwa bya Plan International Rwanda byasuwe n’abanyamakuru batandukanye ku itariki ya 15 Ugushyingo 2019, bakaba bari bamaze iminsi ibiri bahugurwa n’uwo muryango ku buryo bwiza bwo gukora inkuru zirebana n’abana, uko amafoto yabo akoreshwa mu nkuru ndetse no kubakorera ubuvugizi mu gihe baba bahuye n’ihohoterwa runaka.
Ukuriye gahunda muri uwo muryango, Sebareze Jean Lambert, avuga ko bafite ibikorwa byinshi byo kwita ku bana, uwo muryango ugaha agaciro uruhare rw’itangazamakuru kuko ngo rigera kuri benshi bakeneye ubuvugizi.
Ati “Uruhare rw’itangazamakuru ni ingezi mu byo dukora kuko rigera kuri benshi bakeneye ubufasha, ni ngombwa rero ko hagaragazwa ibyo twakoranamo kugira ngo tugere ku ntego twihaye. Nidufatanya bizatuma buri ruhande rukora neza ibyo rusabwa”.
Mu karere ka Bugesera, Plan International Rwanda yubatse amashuri y’incuke mu mirenge ya Ngeruka, Rweru, Ririma na Kamabuye, ariko ikaba ifite ibikorwa binyuranye mu turere 17 two hirya no hino mu gihugu kuva muri 2007, aho wita cyane cyane ku mwana w’umukobwa.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/abana-bigiraga-munsi-y-ibiti-bubakiwe-amashuri-meza,Education
Ubumenyingiro bwerekanye uko umukene yakira byihuse,"Uwitwa Musabyimana Chantal wiga mu ishuri rikuru ry’imyuga n’ubumenyingiro ku Kitabi mu karere ka Nyamagabe, avuga ko akomeje amasomo ye nkuko bisanzwe buri munsi, ariko iyo ayasoje ngo yinyabya hirya gato ku musozi wa Gashwati.
Yahacukuye icyuzi ayoboreramo amazi ndetse ashyiramo n’amafi, nubwo yirinze kuvuga umubare w’abana b’amafi yaguze mu byuzi by’ikigo gishinzwe ubuhinzi n’ubworozi (RAB).
Musabyimana amaze ukwezi kumwe atangiye ubu bworozi bw’amafi, aracyategereje andi mezi atatu kugira ngo asarure amafaranga arenga ibihumbi magana inani ubwo azaba amaze kugurisha ayo mafi.
Avuga ko yagiye agura buri mwana w’ifi amafaranga 1,000, ariko nyuma y’amezi ane ngo buri fi izaba ipima ibiro bigera kuri bine, kandi akazaba agurisha buri kirogarama kimwe cy’ifi amafaranga 3,500 y’u Rwanda.
Bivuze ko azajya agurisha buri fi amafaranga 13,500, yakuramo ayo yayiguze 1,000frw ndetse n’amafaranga arenga 1,500 yayitanzeho muri icyo gihe cyose ayigaburira, akazasigarana inyungu y’amafaranga 11,000 kuri buri fi.
Uramutse ubaze inyungu itangwa n’ifi imwe buri kwezi wabona amafaranga 2,750, waba ufite nk’amafi 100 ukaba wahita ubona amafaranga 275, 000 ku kwezi.
Musabyimana avuga ko umuntu wese washirika ubute adashobora kubura aya mafaranga, ariko ko n’uwaba adafite ubushobozi buhambaye ngo yacukura akuzi gato mu rugo iwe, akavomeramo amazi y’isoko maze agashyiramo umubare muto w’amafi ashoboye.
Musabyimana agira ati “Buri muntu nubwo yaba ari mu cyiciro cya mbere cy’ubudehe yabasha korora amafi, nibura amafaranga 15,000 yakubakira icyuzi gitunga umuryango”.
Avuga ko umworozi w’amafi yirinda kuvomera mu cyuzi cyayo amazi yakoreshejwe mu rugo (harimo amavuta n’isabune), amazi ya WASAC cyangwa arimo ibindi binyabutabire nk’ifumbire mvaruganda n’ayavomwe ahantu hari ibihingwa byatewe imiti yica udukoko.
Musabyimana ni umwe mu banyeshuri bamurikiye ibikorwa byabo mu ishuri rikuru ryigisha imyuga n’ubumenyingiro (IPRC) i Gishari mu karere ka Rwamagana kuri uyu wa gatanu, mu birori byo kwizihiza umunsi mpuzamahanga w’ubumenyi (siyansi).
Iryo murikabikorwa ryanitabiriwe na Solange Gwaneza, wiga muri IPRC-Karongi, ugaragaza inzu y’ibyumba bitatu we na bagenzi be barimo kubaka mu kiyaga cya Kivu, ikaba ireremba hejuru y’amazi.
Avuga ko bazajya bayakiriramo ba mukerarugendo cyangwa abari mu kwezi kwa buki, barimo abasanzwe ari abakiriya babo.
Hari na Hirwa Ange Yvette utunganya inyama akazihindura ifu ishobora kubikwa ikamara amezi arindwi itarangirika, ikaba iminjirwa hejuru y’amafunguro agiye gushya cyangwa igakorwamo isupu yo kurisha ibindi biribwa.
Umuyobozi w’ishami ry’ubushakashatsi n’iterambere mu kigo cy’igihugu gishinzwe inganda (NIRDA), Dr. Kamana Olivier, avuga ko bafite n’indi mishinga y’urubyiruko irimo uw’urwina rwa kijyambere rutara ibitoki bigashya bitarengeje iminsi itanu.
Dr. Kamana avuga kandi ko hari n’umushinga w’abanyeshuri upima ubuziranenge bw’amazi yo kunywa atangwa na WASAC batarinze kuyajyana muri laboratwari, ndetse n’imashini ikozwaho indangamuntu z’abantu barimo kwinjira mu kigo runaka batarinze kwiyandika mu gitabo cy’abashyitsi.
Agira ati “Abafite iyo mishinga bahawe igihembo cy’amafaranga miliyoni ebyiri ndetse ubu turi kubaherekeza mu gihe cy’amezi atatu, turi kubigisha uko ubucuruzi bukorwa, tubafasha gutunganya neza iriya mashini tureba niba hari ibyo ibura bikongerwamo, ku buryo nyuma y’ayo mezi atatu bazatangira kuyigurisha bayikwirakwiza mu bantu no mu nganda.”
Minisiteri y’Uburezi (MINEDUC), ivuga ko ntacyo byaba bimaze gutuma umwana ku ishuri akarangiza adashobora kuvugurura imibereho y’abaturage b’igihugu cye.
Umunyamabanga wa Leta muri MINEDUC, Dr. Isaac Munyakazi, avuga ko kuri ubu nta munyeshuri wiga siyansi n’ubumenyingiro uzajya asoza adafite umushinga wahindura imibereho ye n’abandi muri rusange, ndetse ko hashyizweho ikigega kigomba kubafasha guteza imbere ibyo bakora.
Ati “Duhamagarira abafite ibyo bahanze bose bifitiye igihugu akamaro kugana icyo kigega kugira ngo kibafashe, cyane cyane abakiri mu ishuri kugira ngo bazarangize bafite ibyo bashobora kwikorera aho kujya gusaba akazi”.
Leta y’u Rwanda ikomeje gahunda yo gushyira 40% by’abanyeshuri mu burezi rusange ndetse na 60% mu mashuri ya siyansi n’ubumenyingiro.
Umunsi mpuzamahanga w’ubumenyi watangiye kwizihizwa mu Rwanda muri 2002. Icyo gihe Guverinoma yiyemeje kugira ubumenyi umusemburo w’amahoro n’iterambere rirambye kandi bufunguye kuri buri wese.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/ibikorwa-by-uburezi/article/ubumenyingiro-bwerekanye-uko-umukene-yakira-byihuse,Education
Birutse ku byangombwa byo kwagura ishuri kuva muri 2017 na n’ubu,"Nkuko bivugwa n’umuyobozi w’iri shuri, Sr Alexiane Nyirahabineza, ubuyobozi bw’iri shuri bwifuje kwagura ishuri ry’incuke barereramo abana babarirwa muri 50, kuko ababyeyi bakunze kubazanira abana ntibabakire bitewe n’ubutoya bw’ishuri bafite ubungubu.
Impamvu ni uko aho bigishiriza abana hahoze ari inzu yo kubamo, ku buryo hari n’ibyumba batashyiramo abana barenga icumi.
Ikindi, ngo ababyeyi barerera muri iryo shuri bagiye bagaragaza icyifuzo cy’uko bashyiraho n’amashuri abanza, kugira ngo abana babo bazajye bahava bagiye kwiga mu mashuri yisumbuye.
Agira ati “Twifuje kubaka ibindi byuma by’amashuri ku buryo bw’amazu agerekeranye ari atatu, duteganya ko hamwe hakwigira incuke, ahandi abo mu mashuri abanza. Iri shuri dusanganywe twateganyaga kurigira aho kurerera abana bataruzuza imyaka ibiri n’igice (pré-maternelle) na bo twakira”.
Idosiye yabo ngo yabanje gutinda muri ‘One Stop Center’ y’akarere ka Huye, aho igereye mu kigo cy’igihugu gishinzwe imiturire (RHA), babwirwa ko kugira ngo bemererwe kubaka ari uko baba bafite parikingi, nyamara mu kibanza babashije kubona ntayihari.
Icyakora kuri ubu bavuga ko bari gushakisha uko bagura ahandi, n’abo kugurira barababonye, ariko ngo ntibariyemeza kuhabaha.
Ati “Hari ikibanza cyegeranye n’icyacu. Twari twatangiye kuvugana na ba nyiracyo ngo tukibagurire, ariko harimo ikibazo cy’uko ari icy’umuryango. Bisaba ko abana bose babanza kubyemeranywaho kandi ntibirashoboka.
Twifuza ko ikigo gishinzwe imiturire mu Rwanda (Rwanda Housing Authority) cyaduha uburenganzira bwo kuba twubaka mu gihe ba nyir’ikibanza batarabyumvikanaho, kuko uko birushaho gutinda, amafaranga ashobora kuzaducika, abari bayatwemereye bakayakoresha ibindi”.
Umuyobozi wa One Stop Center ya Huye, Jean Pierre Musafiri, avuga ko aba babikira batakwemererwa kubaka bataragira ubuso bwifuzwa na Leta mu bigo by’amashuri.
Avuga ko baramutse baniyemeje kubaka batarabiherwa uruhushya byabaviramo gucibwa amande abarirwa muri miliyoni zirindwi.
Icyakora avuga ko akarere kagiye kuzabafasha kugira ngo babashe kumvikana n’abo bashaka kugurira, kandi ngo nibikemuka kwemererwa kubaka ntibizarenza ukwezi kumwe.
Ababyeyi baharerera bahifuza n’amashuri abanza
Ababyeyi barerera muri iri shuri ry’incuke ryitiriwe mutagatifu Josepha Rossello, bavuga ko riramutse ryaguwe abana babo bahakomereza n’amashuri abanza kuko bahakura ubumenyi n’uburere.
Uwitwa Jean Damascène Ndagijimana agira ati “Nari mpafite umwana waharangirije ubu wiga mu wa kabiri w’amashuri abanza, hari n’undi mpafite uzatangira mu mwaka wa mbere ejobundi. Habaye amashuri abanza ntitwajyana abana ahandi kandi hano babaha ubumenyi, bakanabubaka mu buryo bwa roho kandi bakabatoza ikinyabupfura”.
Aba babyeyi bavuga ko no kwimura umwana umukura ku kigo yari amenyereye akiri mutoya bitamubera byiza, kuko ajya kumenyera igishyashya byabanje kumutonda.
Uwitwa Anne Marie agira ati “Ahantu umwana aba yaratangiriye aba yaramaze kumenyera abarezi n’imyigishirize yaho. Hari igihe wamukura hano biga mu gifaransa, ukamubonera aho bigisha mu cyongereza, kumenyera bikabanza kumutonda”.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/birutse-ku-byangombwa-byo-kwagura-ishuri-kuva-muri-2017-na-n-ubu,Education
Hari abahawe ikizamini kitari cyo abandi bakorera mu bitaro,"

Abanyeshuri bagombaga gukora ikizamini cyitwa ‘Music notation’ (amanota ya muzika), ariko batungurwa no gusanga bazaniwe ikizamini cya ‘music composition and orchestration’, ni nk’uburyo bwo kwandika umuziki no kuwuririmba.
Umukozi w’akarere w’agateganyo ushinzwe uburezi mu karere ka Muhanga Emmanuel Ibangaryayo, wakurikiranye iki kibazo, yabwiye Kigali Today ko abanyeshuri 20 bo mu ishuri rya ‘Nyundo music School’ ari bo bari bitabiriye ikizamini bakaza kubona ko ibibazo biri mu ikayi bitandukanye n’inyito y’ikizamini.
Ibyo ngo ntakibazo biteye kuko ari ikizamini cyabo kihariye, dore ko ari ishuri rimwe risa mu gihugu.
Agira ati ""Nta kibazo byateje kuko ikizamini bagombaga kugikora mbere ya saa sita, biza kugaragara ko atari cyo bahita bakireka barategurirwa ikindi naho icya nyuma ya saa sita cyo cyakozwe nta kintu bizanahindura ku ngengabihe y’ibizamini”.
Avuga kandi ko ibyo bizamini bibiri byitiranyijwe byose bizasimbuzwa ibindi.
Hari kandi ikibazo cy’abanyeshuri batatu bakoreye ibizamini mu bitaro bya Kabgayi kuko igihe cyo kubikora cyageze barwaye.
Abo ngo bashyikirijwe ibizamini nkuko biteganywa n’amabwiriza ko polisi ibiherekeza bakabikorera kwa muganga, gusa ngo abaganga ni bo bakurikirana niba umunyeshuri urwaye yakora cyangwa atakora ibizamini, ciyakora bose uko ari batatu ngo bakoze.
Ikindi kibazo cyabaye ni imvura yaguye mu gitondo ku buryo ngo bishoboka ko hari abana baba batabashije kujya mu bizamini.
Umunyamakuru wa Kigali Today/KT Radio
@ murieph
",https://www.kigalitoday.com/uburezi/ibikorwa-by-uburezi/article/hari-abahawe-ikizamini-kitari-cyo-abandi-bakorera-mu-bitaro,Education
Minisitiri Munyakazi yahumurije abari gukora ibizamini bya Leta,"Ubu butumwa yabugejeje ku banyeshuri bari gukorera ibizamini bya Leta bisoza icyiciro cya mbere n’icya kabiri by’amashuri yisumbuye muri Groupe Officiel de Butare, no muri TSS Kabutare, kuri uyu wa kabiri tariki 12 Ugushyingo 2019.
Yagize ati “Ibi bizamini mugiye gukora birasa nka bya bindi tumaze iminsi tubaha. Ni mwe ba mbere mugiye gukora ikizamini cya Leta twarabatoje uko ikizamini kitateguwe n’amashuri yanyu kiba kimeze. Birabongerera amahirwe yo kuzakora ibizamini byanyu neza”.
Yababwiye kandi ko babazaniye umugisha wa kibyeyi, bityo bakaba batagomba gutsindwa.
Ati “Kirazira kikaziririzwa gutsindwa kandi tumaze kubaha imigisha, gusiba ibizamini kandi ari ibyanyu, gukererwa ibizamini kandi bifite amasaha bitangiriraho”.
Yunzemo ati “Kirazira kwiba. Nagira ngo mbabwire ko turangije ibizamini by’amashuri abanza. Nta mwana n’umwe mu Rwanda ruzima twigeze dufata akopera kandi imyaka ishize barabikoraga”.
Minisitiri Munyakazi yanavuze ko yahisemo gutangiriza ibizamini bya Leta i Huye kuko kera higeze kuba ari ho hashakirwa ubumenyi bufite ireme, biza guhinduka, none muri iki gihe hakaba hari gushakishwa uburyo byagaruka.
Yasabye abanyeshuri b’i Huye gukora neza bakazatsinda cyane kurusha ahandi, kugirango Huye igarure isura yahoranye.
Ku kijyanye nuko abanyeshuri bari gukora ibizamini bya Leta babimenyerejwe, bityo bikaba bidakwiye kubatera ubwoba, abanyeshuri bakoze ibizamini bavuga ko hari icyo byabamariye, nubwo bo bari bakoze icy’akarere gusa, icya REB kikaba cyarakozwe na barumuna babo.
Jean Claude Hakizimana urangije kuri Butare Catholique yagize ati “Uko twakoze ikizamini cy’uyu munsi ni ko twakoze n’icy’akarere. Icy’akarere cyatumye umuntu ku giti cye agenda akisubiramo bitewe n’ibyo yari amaze kubona yakoze. Ahubwo kariya kantu ni keza cyane”.
Claudine Niyigaba urangije mu ishuri NDP Karubanda na we, ati “Hari ukuntu abana bamwe bajyaga bagira ubwoba bakinyarira, ariko ubungubu byari nk’ibintu bisanzwe. Ibyo twakoze bya REB ntaho byari bitandukaniye cyane n’iby’akarere twakoze”.


Ibizamini byatangiye kuri uyu wa 12 Ugushyingo bizarangira kuwa 22 Ugushyingo 2019. Muri rusange mu Rwanda biri gukorwa n’abanyeshuri 255,578, harimo abakobwa 139,807 n’abahungu 115,771. Bari gukorera mu ma santere y’ibizamini 871.
Mu karere ka Nyagatare ho, bwa mbere umugororwa ufungiye muri gereza y’abana ya Nyagatare na we yakoze ikizamini gisoza amashuri yisumbuye.
Uyu ni Ashimwe Josue w’imyaka 22, wari wafunzwe yigaga mu mwaka wa gatandatu mu ishuri nderabarezi rya Zaza mu karere ka Ngoma, akaba yarakatiwe gufungwa imyaka itandatu.
Ashwimwe afungiye muri gereza y’abana ya Nyagatare mu rwego rwo kwigisha abana bahafungiye.
Avuga ko akigera muri gereza yumvaga ubuzima busa naho burangiye, ariko Leta y’ubumwe iza kumuha amahirwe yo kongera kwiga.
Agira ati “Ngifugwa numvaga nyine nta mahirwe ngifite yo kwiga, ariko Leta y’ubumwe impa amahirwe yo kwiga mfunzwe.Ndizera ko nize neza ku buryo ngomba gutsinda ikizamini kandi ninsohoka muri gereza nzagirira akamaro igihugu.”
SSP Hillary Sengabo, umuvugizi w’urwego rw’igihugu rushinzwe imfungwa n’abagororwa, avuga ko Ashimwe yahawe amahirwe yo gukora ikizamini cya Leta nk’impuhwe z’igihugu, ariko na none hagamijwe kuzamura ireme ry’uburezi butangirwa muri gereza y’abana ya Nyagatare.
Ati “Ubundi abana ni bo babanje guhabwa amahirwe, n’abakuru na bo abagezeho ariko na none uriya aracyari muto aziga na kaminuza, yakwigirira akamaro akakagirira n’igihugu mu gihe inkiko zimuhanaguyeho ubusembwa.
Igikomeye ariko ni ukuzamura ireme ry’uburezi butangirwa muri gereza y’abana kuko ni umwarimu”.
Ashimwe yakatiwe imyaka itandatu y’igifungo akaba ashigaje muri gereza imyaka ibiri n’amezi atanu.
Uretse Ashimwe, abana batandatu bafungiye muri gereza y’abana ya Nyagatare bigaga mu cyiciro rusange cy’amashuri yisumbuye, na bo bitabiriye ikizamini gisoza icyo cyiciro.
",https://www.kigalitoday.com/uburezi/article/minisitiri-munyakazi-yahumurije-abari-gukora-ibizamini-bya-leta,Education
Umwana watsinze amarushanwa y’icyongereza i Dubai azafashwa gutangira ayisumbuye,"Iri shuri yigagaho ni ryo ryiyemeje kuzamurihira byose agiye gutangira mu mashuri yisumbuye, nk’igihembo cy’uko yabahesheje ishema mu marushanwa yo gutondagura amagambo y’icyongereza, yabereye i Dubai mu mpera z’ukwezi kwa Nzeri 2019, akaza ari uwa kabiri mu bana 150 bari baturutse mu bihugu 20 byo ku isi.
Akigaruka mu Rwanda, ubuyobozi bw’ikigo yigaho bwari bwavuze ko yahawe umudari, igikombe n’icyemezo cy’ishimwe, ariko ko bwabonaga bidahagije, nuko bwiyemeza ko buzabisaba ababyeyi barerera mu ishuri yigamo, bakazamutegurira ibirori byo kumuhemba.
Ibyo birori byahujwe n’ibyo gusoza amasomo ku bana bahigaga muri 2019, byabaye tariki 10 Ugushyingo 2019, Rugwiro yemererwa kuzarihirwa ibyo ikigo azajya kwigaho kizasaba byose mu gihembwe cya mbere.
Jean Damascène Mwizerwa, umuyobozi w’inama y’ababyeyi kuri New Vision Primary School, avuga ko bitabagoye kumvisha ababyeyi ko uyu mwana akwiye guhembwa n’ishuri.
Ati “Byabaye nk’aho buri mubyeyi yabyaye. Ababyeyi bose bahise bishimira uyu mwana ikigo cyabyaye muri ubu buryo, nuko bahita bemeza ko tugomba kumuhemba”.
Naho Edouard Mugwaneza, umuyobozi w’iri shuri, avuga ko iki gihembo bageneye Rugwiro ari ugushaka korohereza ababyeyi be, ndetse no guha umwana igihembo azibuka igihe cyose.
Ikindi kandi ngo ni n’uburyo bwo gushishikariza n’abandi bana kwigana umwete.
Ati “Bizatera n’abandi bana kwiga bashyizemo imbaraga, bumva ko nibatsinda neza bashobora kubihemberwa ku rwego rw’ishuri, urw’ikigo ndetse n’urw’igihugu”.
Umubyeyi w’uyu mwana, Célestin Musoni, avuga ko umwana we agitangira amarushanwa atari azi ko azabasha gutsinda ku rwego yagezeho, ko byamushimishije, bimuteye ishema kandi bituma yumva azagera no ku bindi byinshi.
Ati “Kubona ku myaka ye 12 abasha kugera kuri uriya muhigo, mpamya ko n’imyaka izakurikiraho izagenda neza”.
Uyu mubyeyi anavuga ko azakomeza kumukurikirana kugira ngo uburere bwe burusheho kugenda neza.
Inkuru bijyanye:
Umwana w’i Huye yatsinze amarushanwa y’Icyongereza ku rwego rw’Isi
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/umwana-watsinze-amarushanwa-y-icyongereza-i-dubai-azafashwa-gutangira-ayisumbuye,Education
Bibukijwe ko kujya muri kaminuza bitavuze kwigira ibyigenge ,"Muri icyo gitaramo cyabaye ku mugoroba wo kuwa gatanu tariki 08 Ugushyingo 2019, kikitabirwa na bamwe mu bahanzi bakomeye barimo Gatsinzi Emery (Riderman), cyitabiriwe n’umubare munini w’abanyeshuri basanzwe muri iryo shuri n’abashya basaga 800.
Mu butumwa bwatanzwe na Padiri Dr. Hagenimana Fabien, umuyobozi wa INES-Ruhengeri, yasabye abanyeshuri kumenya ko ikibazanye ari ukwiga atari ukwigira ibyigenge.
Agira ati “Ubutumwa ku banyeshuri bashya ni ukumenya ko nubwo barangije amashuri yisumbuye bakaba binjiye muri Kaminuza, ntabwo muje kwigira ibyigenge mugomba kugira imyifatire myiza, mukagira umuco kuko ni byo bizabafasha kwiga, nimutsinda mu ishuri muzashobore gutsinda mu buzima”.
Padiri Hagenimana Fabien, yagarutse ku myifatire ya bamwe mu banyeshuri bagera muri kaminiza, amahirwe bafite bakayapfusha ubusa, bakajya mu bishuko n’ibindi bibarangaza, ubuzima bwabo bakahangirikira.
Ati “Ubusore burashukana, ubuzima ukaba wabufata uko ushaka ariko nyuma iyo bugukoroze biba ibibazo bikomeye. Abakobwa cyane cyane, nababwira ko ubuzima Imana yabahaye mugomba kubukoresha muba indorerwamo y’Imana, ntabwo ubwo bwiza ari ubwo gukurura abasore, kuko uwo Imana yakugeneye ni we muzamenyana igihe kigeze. Ubu icyo musabwa ni ugushyira umutima ku masomo mu bwitonzi no mu muco ukwiye umwari w’i Rwanda”.
Padiri Hagenimana yagarutse no ku myitwarire mibi ya bamwe mu basore bishora mu biyobyabwenge no mu bindi bishuko byabagusha mu bibazo byabicira ubuzima, abasaba kwirinda ibyo byose baharanira gutegura ejo habo heza.
Ati “Ku basore, namwe mumenye icyabazinduye mureke kurangara cyane cyane mwirinde ababashuka babajyana mu biyobyabwenge n’ibindi bitekerezo bitari byiza, kuko byatuma icyabagenzaga kinanirana mukazarangiza mwicuza”.
Nshimiyimana Norbert, Umuyobozi w’abanyeshuri muri INES-Ruhengeri, muri icyo gitaramo yavuze ko kuba ubuyobozi bw’ishuri bwatekereje gutegura igitaramo cyakira abanyeshuri bashya, biri mu buryo bwo kubereka ko aho baje kwiga bishimiwe, no kubatinyura mu kubafasha kwibona mubo basanze.
Agira ati “Ni iby’agaciro kuri uyu munsi, twishimiye kwakira abanyeshuri baje bagana INES-Ruhengeri. Ni uburyo bwo kubereka ko abo baje bagana babakunze kandi babishimiye no kubatinyura mu mpano zinyuranye baba bazanye, batanga n’ibitekerezo mu bikorwa bifuza kuzakora”.
Icyo gitaramo ngarukamwaka gitegurwa mu rwego rwo kwakira abanyeshuri bashya, cyashimishije abo banyeshuri, aho bavuga ko byabahaye imbaraga zo gutangira amasomo bishimye, kandi baziranye n’abo basanze nkuko bamwe babitangarije Kigali Today.
Muhigirwa Didien waturutse mu karereb ka Ngoma ati “Naje aha ari ubwa mbere mpageze, ni abanyeshuri b’inshuti zanjye bankundishije iri shuri ndetse nbyumva kenshi baryamamaza. Uko narisanze byarandenze, nasanze ari ishuri rirenze cyane, haba mu myigishirize n’ibikoresho. Uku kutwakira biradutunguye, ntabwo twumvaga ko byabaho, hari byinshi bidufashamo”.
Baragahirwa Marie Rose waturutse mu karere ka Nyamagabe ati “Nakunze INES-Ruhengeri bitewe n’amashami ifite nahoraga ntekereza kuziga, mpageze nsanga ni ishuri ryiza, laboratwari zirahagije. Ni ikigo cyihariye gitandukanye n’ahandi njya mbona. Kuba batwakiriye ni akarusho, biradufasha kwisanzura mu bandi tubone ko batwishimiye tumenyerane n’abandi dusanze”.
Abo banyeshuri bavuga ko bakozwe ku mutima n’ubutumwa bw’umuyobozi w’ishuri, aho biyemeje gukora icyabazanye bihatira kwiga kandi birinda ibishuko byabashora mu bibazo binyuranye.
Baragahirwa ati “Birumvikana, nk’umuntu w’umunyeshuri uba ufite intego y’ejo heza n’ubuzima bwiza, agomba kwirinda ibishuko. Kandi ugereranyije ubuzima bw’i Musanze buroroshye cyane, ntabwo rero bwagukomerera ku buryo ibishuko byapfa kugufata uko byiboneye”.
Muri uyu mwaka mu banyeshuri batangiye muri INES-Ruhengeri, umubare w’abakobwa uri hejuru ku mubare w’abahungu, ibyo ubuyobozi bw’ikigo bufata nk’akarusho, aho mu myaka yashize umubare w’abakobwa wabaga uri hasi bitewe n’ikibazo cyo kutigirira icyizere ngo bige amashami ya siyansi aba muri iryo shuri.
Ni byo Padiri D.r Hagenimana, umuyobozi w’iryo shuri afata nk’agashya aho avuga ko abakobwa bamaze gutinyuka, biyumvamo ko bashoboye.
Ati “Agashya karimo, ni uko abakobwa bajya kuba benshi kurusha abahungu bigendeye ku bufatanye na FAWE-Rwanda yaduhaye abakobwa basaga 200 aho bishyurirwa na ‘Master card Foundation.’
Abo batumye umubare w’abakobwa wiyongera, ubundi wagendaga ukendera kubera ko hano ni muma siyansi, usanga abakobwa bitinyatinya ariko ubu bimeze neza”.
Abanyeshuri biga muri INES-Ruhengeri barimo n’abanyamahanga aho bamwe bagiye baturuka mu bihugu binyuranye birimo Tanzaniya, Sudan y’Amajyepfo, Nigeria, Congo Brazaville, Uganda, Burundi, Repuburika iharanira Demukarasi ya Kongo n’ibindi bihugu.
Mu cyiciro cya gatatu cya kaminuza mu bijyanye n’imisoro (Taxation), INES-Ruhengeri yatsindiye buruse z’abanyeshuri bakabakaba 30 bazarihirwa na Banki y’Ubudage, hakaba n’abanyeshuri baturutse mu Buhorandi no mu Butariyani baza kwiga muri INES mu masomo y’igihe gito.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/article/bibukijwe-ko-kujya-muri-kaminuza-bitavuze-kwigira-ibyigenge,Education
Hashyizweho abakangurambaga mu gukundisha abana gusoma,"

Ni ibitabo bibarirwa mu bihumbi bitandatu byatanzwe mu byiciro bitandukanye kugira ngo bifashe abana kugira umuco wo gusoma, cyane mu gihe cy’ibiruhuko ubwo baba badafite byinshi byo gukora muri gahunda yiswe “Reka dusomere hamwe mu biruhuko”.
Elizabeth Johnson Mujawamariya washinze umuryango Ineza aba mu gihugu cya Canada, avuga ko batangiye gukora amasomero kuko yabonye abana b’Abanyarwanda badakunda gusoma kandi bigasubiza inyuma imyigire y’abana b’Abanyarwanda kubera kudakunda gusoma.
Ati “Nifuzaga gushishikariza abana b’Abanyarwanda gukunda gusoma no kwandika”.
Bamaze gutanga ibitabo 50,000, mu masomero 28 kandi bayashyira mu baturage kugira ngo bifashe abana n’abakuru.
yagize ati “Twifuza ko ugeze mu isomero abona igitabo cy’umwana kugera ku muntu mukuru, umubyeyi yazana umwana gusoma na we azasangamo ibitabo akunda na we abisome, twifuza ko ababyeyi basomera abana na bo bakagira ibyo basoma, umuco wo gusoma ugashobora gutera imbere”.
Mujawamariya avuga ko guteza imbere umuco wo gusoma mu biruhuko bizajya bikorwa n’abana bahabwa ibitabo bagashyira bagenzi babo.


Ati “Twifuza ko habaho abana bashishikariza abandi bana gusoma, umwana ahabwa ibitabo 15 akabijyana aho aba akabisomera abandi bana babirangiza akaza agafata ibindi, bikazafasha abana kuganira ku byo basoma kandi bakungurana ubwenge”.
Mujawamariya kandi avuga ko batangiye bazana ibitabo by’icyongereza, ariko ubu bari gushyira imbaraga mu bitabo byanditswe mu kinyarwanda kandi bifuza ko n’abana bagira umuco wo kwandika.
Ati “Turimo gushyira imbaraga mu guteza imbere inkuru z’abana biyandikiye, kuko ibitabo by’ikinyarwanda biracyari bikeya kuko abandika ntibabona abaguzi bigatuma n’umuco wo kwandika udatera imbere”.


Umuryango Ineza mu bikorwa byo guteza imbere amasomero wafatanyije n’umuryango wo mu gihugu cy’Ubwongereza Book-aid International.
Umuyobozi wa vision Jeunesse Nouvelle, Frere Alexis Hagenimana wakiriye ibitabo bizajya bikoreshwa n’abana bari mu biruhuko mu karere ka Rubavu, avuga ko bigiye gukuraho ikibazo bahuraga na cyo.


Ati “Twari dusanganywe ibitabo ibihumbi 25 ariko byinshi bishaje, abana baza kureba ibitabo bijyanye n’imyaka yabo bakabibura, bigatuma batishimira kugana isomero, ubu twahawe ibitabo biri mu ndimi abana bumva kandi bishimira, ibitabo birimo inkuru abana bakunda, turizera ko bizashimisha abana bakitabira”.
Mediatrice Mwangange ushinzwe uburezi mu karere ka Rubavu avuga ko kuba hashyizweho abashinzwe ubukangurambaga bwo gusoma mu midugudu bizitabirwa n’abana benshi, bikazabuza abana gukoresha nabi ibiruhuko.
Umunyamakuru wa Kigali Today/KT Radio
@ sebuharara
",https://www.kigalitoday.com/uburezi/ibikorwa-by-uburezi/article/hashyizweho-abakangurambaga-mu-gukundisha-abana-gusoma,Education
Buruse y’abiga muri UR yagizwe ibihumbi 40,"Muri ibi birori byabereye muri Sitade Huye kuri uyu wa gatanu tariki 8 Ugushyingo 2019, Minisitiri w’Intebe yagize ati “Amafaranga agenerwa umunyeshuri amufasha mu mibereho ya buri munsi, yarongerewe ava ku bihumbi 25 ashyirwa ku bihumbi 35 nk’uko mubizi, kandi azongerwa agere ku bihumbi 40 nkuko byemejwe n’inama y’abaminisitiri yo ku itariki ya 14 Gashyantare umwaka wa 2018”.
Yasabye abahawe impamyabumenyi kuzaba umusemburo w’impinduka nziza mu Rwanda no muri Afurika muri rusange, na bo babimwemerera mu ndahiro.
Pascal Sindihokubwabo urangije icyiciro cya kabiri cya kaminuza, ati “Twarahiriye ko tuzarinda indangagaciro za Kaminuza y’u Rwanda n’iz’igihugu, ko tuzakoresha ubumenyi ndetse n’ubwenge dukuye muri kaminuza ku nyungu z’Abanyarwanda bose.
Kandi tuzubahiriza inshingano, tuzane ubumwe aho dukorera, turinde ibidukikije, tureme icyizere hagati yacu n’abo dukorana”.
Naho ku bijyanye no kongera amafaranga ya buruse, abanyeshuri bari baje guhabwa impamyabumenyi babishimye kuko ngo bizafasha barumuna babo.
Jean Claude Iratuzi urangije mu cyiciro cya masters ati “Tucyiga muri undergraduate baduhaga ibihumbi 25. Twahoraga dusaba ko byongerwa, umwaka ushize biba 35, ubungubu bibaye 40. Barumuna bacu bizabafasha mu mibereho myiza, bibarinde kujya mu ngeso mbi. Ni byiza cyane.”


Mary Kayitesi urangije mu cyiciro cya A0 ati “Kongera amafaranga byari bikenewe. Udafite ubundi buryo bwo kubaho uretse buruse, ibihumbi 35 yari makeya pe! Cyane ko akenshi aza nyuma y’amezi abiri umuntu yaramaze kujya mu madeni. Ibihumbi 40 byari bikenewe. Bibaye byiza yarenga, ariko byibuze ubu.”
Pascal Sindihokubwabo na we ati “Muri kaminuza bakunda gufotoza notes, icumbi, kurya, kugenda, ibyo byose ibihumbi 35 ntibyahuraga. Nibura 40, ariko 50 ni yo yaba ahagije.”
Ni ku nshuro ya gatandatu Kaminuza y’u Rwanda itanga impamyabumenyi ku banyeshuri bayizemo. Kuri iyi nshuro zikaba zahawe 9,382.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/buruse-y-abiga-muri-ur-yagizwe-ibihumbi-40,Education
TMC yarangije ikiciro cya gatatu cya Kaminuza mu gucunga imishinga,"

Ifoto TMC yifotoye ubwe (Selfie) yambaye ikanzu n’ingofero z’abarangije kaminuza, yayisakaje ku mbuga nkoranyambaga, ashimirwa n’inshuti ze mu muziki zirimo na Clement Ishimwe, umuyobozi wa Kina Music uyu muhanzi abarizwamo na Nzeyimana Olivier, umuyobozi wa Volcano Express usanzwe ari inshuti ye cyane.
Kwiga icyiciro cya gatatu byabanje kutamworohera kuko muri 2017 yiyandikishije kwiga muri Jomo Kenyatta University ndetse atangira amasomo, ariko bidatinze kaminuza iza gufunga imiryango, bisaba ko asubira gutangira muri Kaminuza y’u Rwanda.
Mu cyiciro cya kabiri cya Kaminuza, TMC yari yize amasomo ajyanye n’ubugenge (Physique). Igihe yasozaga amasomo y’icyiciro cya kabiri, yimenyereje mu bukanishi bw’imashini mu kigo gicuruza ibinyobwa.
TMC avuga ko kwiga ari ibintu akunda cyane ku buryo yumva ashobora no kujya kwiga amasomo y’icyiciro gihanitse cya kaminuza hanze y’u Rwanda.
Umunyamakuru wa Kigali Today/KT Radio
@ gentil_gedeon
",https://www.kigalitoday.com/uburezi/ibikorwa-by-uburezi/article/tmc-yarangije-ikiciro-cya-gatatu-cya-kaminuza-mu-gucunga-imishinga,Education
Ntimwatumwe guhaha inda no kuzitera-Guverineri Mufulukye,"Yabibasabye kuri uyu wa kane tariki 07 Ugushyingo 2019, ubwo intore z’abanyeshuri zisaga ibihumbi bitatu zinjizwaga mu zindi.
Mu mpanuro yabahaye, Guverineri Mufulukye yabasabye kwiga bashyizeho umwete bagahaha ubumenyi buhagije bugamije gukemura ibibazo bibangamiye iterambere n’imibereho myiza y’Abanyarwanda kuko ari bo bayobozi b’ejo.
Kugira ngo inzozi zabo zigerweho, yabasabye kurangwa n’imyifatire myiza no kwitwara neza.
Yabibukije ko mu gihe batari kumwe n’ababyeyi babo bagiye kubaho mu buryo bwo kwigenga, abasaba kwigenga neza bitandukanya n’ingeso mbi, zirimo ubusambanyi.
Ati “Ugasanga aho kujya mu ishuri abantu bagiye mu busambanyi, umwana w’umukobwa yaje kwiga ababyeyi be bazi ko ari ku ishuri hanyuma yagenda akabajyanira inda, ntabwo ari byo kuko uba uhemukiye ababyeyi bawe n’igihugu cyagutumye kuko muri aha mwaratumwe, mwatumwe kuza guhaha ubwenge, ntabwo mwatumwe kuza gushaka inda cyangwa gutera inda”.
Guverineri Mufulukye kandi yabasabye kwirinda ubusinzi no kwishora mu biyobyabwenge, n’izindi ngeso mbi zabangamira icyo igihugu n’ababyeyi babo babatezeho.Yabasabye kandi kurangwa n’indangagaciro zo gukunda igihugu.
Agira ati “Ibyo muzakora byose muzirinde kujya mu byabatandukanya n’urukundo rw’igihugu cyanyu, muzaharanire buri gihe ubumwe bwacu nk’Abanyarwanda, mwirinde abakwirakwiza ibihuha ku mbuga nkoranyambaga”.
Yabasabye kandi gukundana ubwabo, gukunda umurimo bariho wo kwiga no kubana neza n’abaturage baje basanga no gufasha gukemura bimwe mu bibazo bigaragara mu karere cyane icy’abangavu baterwa inda.
Intore z’Intagamburuzwa zihaye imihigo yo gutsinda amasomo neza, kugira uruhare muri gahunda z’igihugu no kurwanya imirire mibi hubakwa uturima tw’igikoni.
Biyemeje kandi kurwanya ibiyobyabwenge cyane mu rubyiruko, baniyemeza kuba umusemburo w’iterambere ry’aho batuye n’aho bigira, gusigasira ibyagezweho, kwihangira imirimo no kugira umuco wo kwizigama.
Baniyemeje ko kubufatanye n’akarere bazubakira abatishoboye no kubungabunga ibidukikije haterwa ibiti.
Umunyamakuru wa Kigali Today/KT Radio
@ SEBASAZAGEmman1
",https://www.kigalitoday.com/uburezi/ibikorwa-by-uburezi/article/ntimwatumwe-guhaha-inda-no-kuzitera-guverineri-mufulukye,Education
Umunyeshuri wigaga mu mashuri abanza yakoze ibizamini bya Leta nyuma y’ibyumweru bibiri abyaye,"Uwo mwana w’umukobwa wo mu Murenge wa Muhima mu Karere ka Nyarugenge, yakomeje kwiga nubwo yari atwite, gusa mu minsi yegereje kubyara ngo nibwo yahagaritse kwiga kubera intege nke, ariko nyuma yo kubyara yakomeje kuvuga ko azasubira ku ishuri agakora ibizamini nk’uko bitangazwa n’umubyeyi we.
Uwineza yageze aho gukorera ibizamini ku gihe nk’abandi, ahabwa icyumba cyihariye akoreramo kuko yari yazanye n’uruhinja rwe kugira ngo arube hafi.
Daniel Uwizeyimana ushinzwe uburezi mu Murenge wa Muhima, ari na we wakurikiraniye hafi iby’uwo mwana kugira ngo atazavaho areka ishuri burundu, avuga ko uwo mwana yari yaratinye kubwira iwabo ko atwite.
Agira ati “Kugira ngo tumenye ko uwo mwana atwite byaturutse ku mwalimukazi umwigisha baganiriye abitewe n’uko yahoraga amubona asinzira mu ishuri, mbese atameze neza. Yamwemereye ko atwite ariko atinya kubibwira ababyeyi be kuko ngo bamwica, ahubwo avuga ko agiye kwiyahura aho kubibabwira”.
Ati “Uwo mwalimukazi yahise abimbwira hanyuma musaba gushaka nyina w’uwo mwana kugira ngo abanze amuganirize, amwumvishe ko agomba kwakira neza ibyabaye ku mwana we, yirinde kumuhutaza kugira ngo ataziyahura. Umubyeyi yaje ku ishuri, baramuganiriza arabyumva ndetse abarezi biyemeza kumufasha”.
Akomeza avuga ko umubyeyi w’uwo mwana yahise abyakira kuko yumvaga n’ubundi umwana ari uwe bityo ko atagomba kumutererana, ahubwo ngo yatangiye kumwitaho kurushaho.
Ati “Nyina w’uwo mwana yarabyakiriye, amwitaho ku buryo yakomeje kwiga neza mu gihe yari atwite, cyane ko n’abarezi bo ku ishuri rye bakomeje kumukurikirana. Yaje guhagarika kwiga mbere gato y’uko abyara, hanyuma aza kubyara neza, cyane ko yabyariye kwa muganga”.
Uwineza yabyaye mbere y’itariki abaganga bateganyaga, kuko bo bari baramubwiye ko azabyara ku ya 01 Ugushyingo 2019, ari byo byateraga impungenge abamukurikiranaga kuko itariki yari yegereye iy’itangira ry’ibizamini bya Leta, gusa si ko byagenze kuko yabyaye ku ya 19 Ukwakira 2019.
Uwizeyimana avuga ko uwo mwana yabyaye neza atabazwe, bituma agarura agatege vuba ari yo mpamvu bamuretse akajya gukora ibizamini, cyane ko na we ngo yumvaga ashaka kubikora.
Nyuma y’ikizamini cya mbere cy’imibare uwo mwana yakoze kimwe n’abandi, Uwizeyimana ku bufatanye n’abarezi bashakiye Uwineza ibyo kurya n’igikoma, kugira ngo agarure imbaraga bityo abashe konsa umwana we ndetse ashobore no gukora ikizamini cya nyuma ya saa sita.
Uwineza yisabiye gukora ibizamini
Umubyeyi w’uwo mukobwa avuga ko umwana ari we wamwisabiye kumureka ngo ajye gukora ibizamini kuko ngo yangaga gupfusha umwaka ubusa.
Ati “Umwana wanjye ni we wisabiye ngo tumureke ajye gukora ibizamini bya Leta, nararebye mbona yatangiye kugarura agatege kandi abishaka ndamureka ajya gukora. Nabonaga nta mpanvu yo kumubuza kujyayo, cyane ko yari yakomeje kwiga uretse mu minsi mike ya mbere yo kubyara”.
Ati “Ibyabye ku mwana wanjye narabyakiriye, ntibibuza ko akomeza kuba umwana nubwo yabyaye. Azakomeza kwiga n’ayisumbuye nta mpamvu yo kumubuza amahirwe, umwana we tuzamurera nta kibazo”.
Uwo mubyeyi avuga ko uwamutereye inda umwana batigeze bamumenya, cyane ko birinze kubibaza cyane Uwineza kuko bangaga ko byamuvangira mu gihe yari yiyemeje kujya gukora ibizamini bya Leta.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/umunyeshuri-wigaga-mu-mashuri-abanza-yakoze-ibizamini-bya-leta-nyuma-y-ibyumweru-bibiri-abyaye,Education
Twiga bitugoye ariko tuzatsinda – Abana bafunze,"Babitangaje kuri uyu wa 04 Ugushyingo 2019 ubwo abana 13 basoza amashuri abanza bitabiraga ibizamini bisoza amashuri abanza.
Umwe muri bo ashima Umukuru w’Igihugu n’ubuyobozi muri rusange ku mahirwe babaha yo kwiga nyamara barakoze ibyaha.
Agira ati “Kwiga turi muri gereza biraturenga pe, tukaba dushimira Umukuru w’Igihugu washyizeho kwiga umuntu afunze kugira ngo ntidusigare inyuma y’abandi kugira ngo nitugera hanze tuzabe dufite ubumenyi bumwe.”
Yongeraho ati “Dushimira n’abayobozi bacu badufasha kwiga buriya tujya mu ishuri dufite byinshi, twumva tugowe cyane n’ubuzima n’ibibazo biduca intege ariko abayobozi bacu batuba hafi tukabasha kwiyakira.”
Aba bana bavuga ko amahirwe bahawe n’igihugu batazayapfusha ubusa bityo bagomba kubigaragaza batsinda ikizamini cya Leta.
Banasaba ababyeyi kwita ku bana babo kugira ngo badacikiriza amashuri bakishora mu byaha.
Ati “Ndabwira abantu bite ku bana babo, jye nataye ishuri nkora ibyaha ndafungwa, nsoje abanza nkuze kubera iyo mpamvu, amahirwe Leta yampaye yo gusubira mu ishuri sinzayapfusha ubusa, iyo watojwe kurya igufa, inyama ni nko kumira bunguri.”
Jean Bosco Kabanda ushinzwe kugorora n’imibereho myiza y’imfungwa muri RCS avuga ko abana biga bafunze bitabwaho cyane bagahabwa n’abarimu bashoboye ari na yo mpamvu batsinda neza bose.
Ni umwaka wa kane, abana bafungiye muri gereza y’abana ya Nyagatare bitabira ibizamini bisoza amashuri abanza ndetse n’icyiciro rusange.
Abana 55 bakoze ibizamini mu myaka itatu ishize bose baratsinze ndetse bahabwa n’imbabazi n’Umukuru w’Igihugu bakomeza amashuri bataha mu miryango yabo.
Uyu mwaka abana 13 bakoze ikizamini gisoza amashuri abanza naho batandatu bakazakora icyiciro rusange.
Mu Karere ka Nyagatare abana bagomba gukora ibizamini bisoza amashuri abanza ni 11,405.
Umunyamakuru wa Kigali Today/KT Radio
@ SEBASAZAGEmman1
",https://www.kigalitoday.com/uburezi/amashuri/article/twiga-bitugoye-ariko-tuzatsinda-abana-bafunze,Education
Hari abanyeshuri bakoreye ibizamini aho batiyandikishirije,"Iki ni kimwe mu bintu byahangayikishije abari babiteguye ariko bagatungurwa no kumva ko hari abagiye gukorera ku bindi bigo, ibintu bitari bisanzwe bimenyerewe, kuko aho urupapuro rw’imyirondoro yawe (souche) ruri, bimenyerewe ko ari ho wakagombye gukorera.
Kigali today isura ahakorewe ibizamini hatandukanye mu mujyi wa Kigali, abayobozi bamwe na bamwe bavuganye na yo, bagaragaje ko ibintu byose byagenze neza uko babiteguye, ariko ko imbogamizi bahuye na zo ari uko umubare w’abanyeshuri bari biteguye kwakira atari wo bakiriye.
Ku ishuri ribanza rya Muhima, ahakoreye ibigo bibiri ari byo APACOPE, na Muhima primary school, umuyobozi w’iyo site, Andre Nsengiyumva, yagaragaje ko mu bana 621 bagombaga kuhakorera, abanyeshuri 17 batahabonetse, ibintu byabateye ikibazo, bakomeza gukurikirana impamvu yabateye gusiba ikizamini.
Yagize ati “Ibibazo twahuye na byo by’abanyeshuri basibye gukora ibizamini kandi bariyandikishirije hano, abenshi kubera umurenge wa Muhima n’umurenge wa Kigali imiryango myinshi yimukiye mu midugudu y’ikitegererezo (modal village) yubatswe i Karama, tumaze kumenya ko hari abana bagera kuri batanu bagiye gukorera yo.
Abandi dufatanyije n’inzego z’ubuyobozi n’ushinzwe uburezi ku murenge, turimo guhamagara, tumaze kumenya abandi bagera kuri bane barwaye, mu kanya turajya kubasura aho barwariye.”.
Akomeza avuga ko ari umwihariko w’uyu mwaka, kuko ubundi iyo umwana yabaga yarafashe nimero azakoreraho ikizamini akajya kwiga ahandi, yagendaga akiga ariko igihe cyo gukora ikizamini, akaza kuri cya kindi yiyandikishirijeho.
Akavuga ko ariko kuri ubu umwana aho yari ari akaba ari ho yakoreye n’ubwo atari afite ifishi.
Ati “Amabwiriza baduhaye batubwiye ko umwana wize, afite nimero tumukorera indi fishi, kuko amafishi twakoreyeho, yaturutse muri REB. Byaduteje ikibazo kinini cyane, kuko tuba dufite umubare w’abana bagomba gukora, ubwo rero twagize ngo bamwe basibye, kandi barimo gukora ikizamini ahandi, tukaba tubimenye nonaha, turimo dutelefona ababyeyi”.
Avugana na Kigali Today, umuyobozi w’ikigo gishinzwe uburezi REB, Dr. René Ndayambaje, yavuze ko nta mpamvu yo kubuza umwana gukora ikizamini aho yaba ari hose mu Rwanda, mu gihe afite ibyangombwa byerekana ko yize umwaka wa gatandatu.
Ati “Umwana niyo yaba yariyandikishirije i Rusizi akajya kwiga ku mu Bugesera, apfa kuba afite nimero imubaruyeho (registration number).


Iyo nimero iba ari iye aho yajya hose mu gihugu, ni wo mwirondoro we, aho ayitanze hose imyirondoro ye ihita yigaragaza. Aho yajya hose rero ayifite, bagomba kumwakira bakamuha aho gukorera kuko nta kibazo biteje”.
Mu Rwanda ,hateganyijwe ko ahakorerwa ibizamini (centres des examens) uyu mwaka wa 2019 ari 938, hagizwe n’ibigo 2,823, hakaba hari hateganyijwe ko abanyeshuri bakora ibizamini ari 286,087 bagizwe n’abahungu 131,748, n’abakobwa 154,339.
",https://www.kigalitoday.com/uburezi/amashuri/article/hari-abanyeshuri-bakoreye-ibizamini-aho-batiyandikishirije,Education
Abanyeshuri batangiye ibizamini bya Leta baravuga ko bizeye gutsinda neza ,"

Abo banyeshuri baganiriye na Kigali Today kuri uyu wa 04 Ugushyingo 2019, umunsi ibyo bizamini byatangirijweho. Bari barangije ikizamini cy’imibare ari na cyo bahereyeho, bakemeza ko kitari gikomeye.
Neza Kenny wiga kuri APE Rugunga ariko akaba arimo gukorera ibizamini ku ishuri ribanza rya Sainte Famille mu Mujyi wa Kigali, yasobanuye uko yiteguye ibizamini.
Ati “Narize nk’ibisanzwe ariko mfata umwanya munini wo gusubiramo amasomo yanjye yose, maze kumva ko bigeze mu mutwe ndaruhuka. Mu gitondo naje niteguye gukora neza kandi ndumva icy’imibare ndangije nagitsinze kuko kuri jyewe cyari cyoroshye”.
Mugenzi we witwa Chanceline biga ku ishuri rimwe we ati “Byari byoroshye ariko binakomeye, gusa nizeye kubitsinda”.
Imanzi Laurique wiga kuri Ecole Privée Marie Auxilitrice, yavuze ko ibibazo mu kizamini cy’imibare byari byinshi ariko ko abimenyereye.
Ati “Baduhaye ibibazo byinshi ariko byari byoroshye. Twebwe n’ubusanzwe tumenyereye gukora ibibazo byinshi bikadutoza gukora twihuta ari yo mpamvu nabirangije kandi ndumva nabitsinze”.
“Ejo nabyutse kare ntangira niga imibare, gusa numvaga mfite ubwoba ariko bambwira ko iyo ugize ubwoba utsindwa hanyuma mbwivanamo nkomeza kwitegura. Mu gitondo rero nabonye ari ibisanzwe, batwakiriye neza dukora dutuje kandi baduhaye umwanya uhagije”.
Abana bagomba gukora ibizamini bitanu, bagakora bibiri ku munsi wa mbere n’uwa kabiri naho ku munsi wa nyuma bagakora kimwe.
Ikidasanzwe cyagaragaye ahakorerwa ibizamini kuri Sainte Famille ni uko hari umwana w’umukobwa waje gukora ikizamini avuye mu bitaro.
Ikigo cy’igihugu cyita ku burezi (REB) gitangaza ko abana biyandikishije bagomba gukora ibizamini bisoza amashuri abanza ari 286,087 barimo abahungu 131,748 n’abakobwa 154,339. Iyo mibare ikaba yariyongereye ugereranyije n’iy’umwaka ushinze kuko abakoze bose muri 2018 bari 255,578 hakaba harabayeho ubwiyongere bwa 11,9%.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/abanyeshuri-batangiye-ibizamini-bya-leta-baravuga-ko-bizeye-gutsinda-neza,Education
Abanyeshuri barasaba ababyeyi kubaba hafi mu gihe cy’ibiruhuko,"Nikita Daniella Kabayera wiga mu mwaka wa mbere w’amashuri yisumbuye mu ishuri Elena Guerra i Huye, ni umwe mu bifuza kwegerwa n’ababyeyi bakabagira inama.
Agira ati “Tuba dukeneye impanuro z’ababyeyi zirebana n’ibishuko abana bagwamo nk’ibiyobyabwenge. Tuba dukeneye aho umubeyi atwicaza akatubwira uko twitwara, akadutoza kumvira.”
Ati “Ariko hari ababyeyi ushobora gusanga ntacyo bitaho, umubyeyi akaba yabwira umwana ngo ajye ajya aho ashaka atahe no ku masaha ashaka.”
Armelle Manzi bigana na we ati “Tuba dukeneye inama z’ababyeyi bacu nko kumenya uko twitwara, kumenya kubana neza na bagenzi bacu, kwitwara neza mu gihe uhuye n’ibishuko runaka, kandi kumenya n’uko witwara igihe uri kumwe n’abantu, no kugira ikinyabupfura.”
Umuyobozi w’ishuri aba bana bombi bigamo, Sr. Consolatie Mukarurangwa, we avuga ko yamaze kubona ko nta ruhare ruhagije ababyeyi bashyira mu burere bw’abana babo mu gihe cy’ibiruhuko.
Ati “Iyo abana bavuye mu biruhuko bitoya usanga barahindutseho gatoya, kuko ari ibyumweru bibiri. Ariko iyo bagarutse bavuye mu biruhuko binini by’amezi abiri n’iminsi, usanga barataye ibintu byinshi, bikadusaba ingufu nyinshi mu kubasubiza ku murongo.”
Hari ababyeyi bavuga ko kubonera abana umwanya bibagora muri iki gihe, ariko ko babona ari ngombwa kuwushaka kandi ukaboneka, cyane cyane mu biruhuko, kugira ngo babatoze uburere buzima.
Adrien Habineza wo mu Karere ka Huye agira ati “Ubumenyi abana bahabwa ku ishuri ntibuhagije, tuba dukwiye kugira ibyo twongeraho. Kuko gutoza umwana indangagaciro n’imyitwarire no mu rugo birahatangirwa, ndetse ni na ho umwana abikura kurusha ku ishuri.”
Alphonse Bakusi, umuyobozi mu itorero ry’ igihugu ushinzwe kwimakaza umuco w’ubutore, avuga ko ubumenyi bwo mu ishuri budaherekejwe n’uburere umwana akura ku babyeyi nta kamaro bwamugirira mu buzima bwe.
Ati “Hari abantu babona za diplome ariko yagera muri karitsiye no kubana n’abandi bikamunanira. Ushobora kubona diplome rwose, ejo n’ejobundi ntigire icyo ikumarira.”
Ashimangira ko indangagaciro abana bakomora cyane cyane ku babyeyi, ari zo zibafasha kuvamo abantu bazima, bifitiye akamaro ubwabo, kandi bafitiye n’igihugu akamaro.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/abanyeshuri-barasaba-ababyeyi-kubaba-hafi-mu-gihe-cy-ibiruhuko,Education
Amafaranga acibwa abatinze kujya gutwara impamyabumenyi zabo ntavugwaho rumwe,"Abaganiriye na Kigali Today bize muri E.S.KANOMBE/EFOTEC bavuga ko iyo utinze kujya gutora impamyabumenyi (diplome), ucibwa amande y’ ibihumbi bitanu (5000frw) ku mwaka, uhereye ku mwaka ukurikira uwo izo mpamyabumenyi zasohokeyemo, ibintu batiyumvisha impamvu, ndetse bakanavuga ko kubera ubwinshi bw’ayo mafaranga hari abatayabona.
Umwe mu bize kuri icyo kigo utashatse ko izina rye rishyirwa mu nkuru wiga muri kaminuza y’u Rwanda, yagize ati “Njye narangije muri 2015, muri 2016 ndetse na 2017 narabahamagaye mbabaza ko dipolome zasohotse, bambwira ko ntazo. Nyuma naje kumenya ko zasohotse, ariko ko bari kwaka amande y’ibihumbi bitanu. Ubwo rero kuko ntayo mfite nabaye ndetse, ninyabona nzajya kuyitora.”
Kimwe na mugenzi we witegura kurangiza kaminuza uyu mwaka, yavuze ko nyuma yo kugera mu kigo bakareba ko nta mwenda w’ikigo cyangwa igikoresho yaba yarajyanye atishyuye bagasanga nta kibazo afite, bamwishyuje amande gusa.
Ati “Njye narangije muri 2014, ngiye kuyizana muri 2018, bambwira ko usibye umwaka wa 2015 dipolome zasohotsemo, indi myaka itatu yose ngomba kuyishyura ibihumbi 15000frw. Ntayo nari nitwaje rero nahise ntaha kandi ndayikeneye cyane.”
Undi wahize agaragaza ko ari ibintu bisanzwe ku kigo cyabo kuko yari yarabyumvanye abamubanjirije.
Ati “Narangije muri 2015, noneho njya kuyifata muri 2018. Ariko kuko numvaga ari ibisanzwe kuko batubwiraga ko umuntu watinze gufata dipolome acibwa amande y’ibihumbi bitanu, ndayishyura. Nishyuye kuri konti y’ikigo ibihumbi icumi(10000) by’imyaka 2 y’ubukererwe, kuko umucungamutungo atari ahari nyisigira umuyobozi ushinzwe amasomo, abasha kumpa dipolome.”
Ni mu gihe umuyobozi ushinzwe amasomo (Préfet des études) Karamuka Anaclet wo muri icyo kigo we yabwiye Kigali Today ko Atari we utanga amakuru y’ikigo, ko bagomba kwibariza umuyobozi, kuko we ntaho ahurira n’amafaranga.
Ati “Njye icyo nshinzwe ni ugutanga dipolome gusa. Iyo umwana bamusinyiye ko nta kibazo afitanye n’ikigo, araza nkamuha ibyangombwa.”
Kigali Today iganiriza umuyobozi w’ikigo Tumukunde Monique, yavuze ko nta faranga na rimwe baka umunyeshuri ngo ahabwe ibyangombwa, kuko nta n’ahantu byanditse.
Ati “Dipolome zikimara gusohoka, duhita tubibamenyesha dukoresheje nimero z’ababyeyi babo twari dusanzwe tuvuganiraho. Abatabimenya ni ababa barahinduye nimero, ariko igihe baziye turazibaha nta mananiza. Imbogamizi ziza ku munyeshuri uba waragiye hanze, agatuma undi kuyimufatira. We tumutuma ibyemezo by’icyo bapfana, kugira ngo twemeze neza ko ibyangombwa bigiye kuri nyirabyo.”
Ubuyobozi bw’ikigo E.S.KANOMBE/EFOTEC buvuga ko umuntu ucibwa amafaranga ngo ahabwe ibyangombwa ari uwagiye hari amafaranga y’ishuri atishyuye, cyangwa ibitabo atatiruye, bityo akaba agomba kubanza kubyishyura. Icyakora abaharangije bo bavuga ko n’iyo nta kibazo mwari mufitanye ugomba kwishyura amande y’ubukererwe bwo kujya gutora ibyangombwa, bityo bakaba basaba ko ayo mafaranga yavaho, kuko baje kumenya ko atari Minisiteri y’Uburezi yayashyizeho.
Usibye kuri iki kigo kandi hari abandi bize ku bindi bigo bavuga ko iby’ayo mande ari rusange, ko n’ahandi atangwa ariko bagasaba ko yavaho kuko ngo bishobora kuba bikorwa mu buryo budakwiye, ahubwo bikaba bikorwa mu nyungu z’ibigo by’amashuri.
",https://www.kigalitoday.com/uburezi/amashuri/article/amafaranga-acibwa-abatinze-kujya-gutwara-impamyabumenyi-zabo-ntavugwaho-rumwe,Education
Ambasaderi w’u Budage mu Rwanda yamereye Kaminuza ya INES-Ruhengeri ubufatanye burambye,"Ambasaderi w’igihugu cy’Ubudage mu Rwanda wari kumwe n’itsinda ry’abashakashatsi riturutse muri Kaminuza y’ubumenyingiro ya Cologne, yagize ati “Icyo tugamije ni ukureba ishyirwa mu bikorwa ry’imishinga dufatanya na Kaminuza y’ubumenyingiro ya INES-Ruhengeri, kugira ngo twemeranye aho twashyira imbaraga”.
Ni imishinga igamije kuzamura ireme ry’uburezi binyuze mu gukora ubushakashatsi bushobora kugera ku rwego rwo gukora imiti iva mu bihingwa, kwigisha hakoreshejwe ikoranabuhanga no kunoza urujya n’uruza rw’abanyeshuri n’abarezi bajya muri icyo gihugu kwiyungura ubundi bumenyi.
Padiri Dr. Fabien Hagenimana, Umuyobozi wa INES-Ruhengeri we yagize ati “Umubano hagati y’impande zombi kuva mu mwaka wa 2008 wadufashije kugera ku rwego rw’ubufatanye na za kaminuza n’ibindi bigo byo mu ntara zitandukanye z’iki gihugu kibarizwa ku mugabane w’Uburayi. Ibi kandi byanafashije INES-Ruhengeri kwinjira mu ruhando rwa za Kaminuza z’ubumenyingiro zibarizwa mu Rwanda”.
Kuri Ambasaderi Dr. Thomas Kuvs, na we asanga iyi ari intambwe ishimishije azakomeza gushimangira.


Yagize ati “Ni ibintu bishimishije kubona abafatanyabikorwa besnhi baturuka mu gihugu iwacu bakaza gutsura umubano na INES-Ruhengeri, abenshi baturuka mu ntara ya Rhenanie Palatinat n’ubwo no mu zindi ntara na ho hariyo abandi.
Icyo dushyize imbere ni ukugira ngo imishinga tuzafatanya irusheho kugirira akamaro abagenerwabikorwa bayo, n’ikindi nabasezeranya ni ugukomeza kuganira n’abo bafatanyabikorwa, ku buryo iyo mishinga yiyongera, habonetse n’abandi bashya bava iwacu baza gufatanya na INES-Ruhengeri na byo bizaba biduteye ishema”.
Itsinda ry’Abashakashatsi riturutse mu mujyi wa Cologne yari ayoboye, ryo rizamara icyumweru muri INES-Ruhengeri mu bufatanye mu by’ubushakashatsi bugamije kongerera agaciro ibimera.
Ambasaderi Dr. Thomas umaze hafi amezi abiri ahawe inshingano zo guhagararira igihugu cye mu Rwanda, bwari ubwa mbere agera mu ntara y’Amajyaruguru.
Ubufatanye bw’igihugu cye na INES-Ruhengeri bwanatumye abanyeshuri barenga 20 bajya muri za kaminuza zitandukanye zo mu Budage mu bihe bitandukanye kwihugurayo, aba bagiye babisikana n’abarimu boherejweyo kwiyungura ubumenyi.
Umunyamakuru wa Kigali Today/KT Radio
",https://www.kigalitoday.com/uburezi/ibikorwa-by-uburezi/article/ambasaderi-w-ubudage-mu-rwanda-yamereye-kaminuza-ya-ines-ruhengeri-ubufatanye-burambye,Education
MINEDUC yasabye abarangije muri IPRC guhanga ibishya ,"Yabivuze kuri uyu wa gatanu tariki 25 Ukwakira, mu muhango wo gutanga impamyabumenyi ku banyeshuri 2,398 barangije mu mashuri y’imyuga n’ubumenyingiro.
Minisitiri Mutimura yagize ati “Harimo abize kubaka, abize ikoranabuhanga ritandukanye, ubuhinzi bugezweho n’ibindi bitandukanye. Icyo basabwa ni ugushyira mu bikorwa ibyo bigishijwe, ariko bagashyiraho n’akarusho icyo nakwita guhanga ibishya bigaragaza ko bize ubumenyingiro koko.
Akomeza agira ati “Ni bwo bagitangira urugendo, ariko Leta izabibafashamo tuzabafasha gukomeza kwiga ariko icy’ingenzi si ibipapuro, ahubwo ni ugushyira mu bikorwa no kugaragaza ibyo wize mu gukemura ibibazo bitandukanye bihangira umurimo cyane ko hari urugero rwa bagenzi babo barangije mbere bagiye bakora ibikorwa by’indashyikirwa.
Abahawe impamyabumenyi ni abarangije mu mashuri umunani yigisha imyuga n’ubumenyingiro muturere dutandukanye.
Muri bo, abagabo ni 1,784, mu gihe abagore ari 606 barangije mu mashami 11 atandukanye yibanda ku buhinzi, ubwubatsi, itumanaho n’ ikoranabuhanga, ubukerarugendo, ubucukuzi bw’amabuye y’agaciro n’ibidukikije.
Mukamana Zipola urangije muri IPRC Kitabi, mu ishami ryo kwita ndetse no kubungabunga ibinyabuzima byo mu gasozi ‘wildlife management’, na Nirere Claudette urangije muri IPRC Tumba mu ishami ry’ikoranabuhanga n’itumanaho ‘electronics and telecommunication’ bari mu banyeshuri umunani bahawe igihembo cy’ibihumbi 500 by’amafaranga y’u Rwanda kuri buri umwe, bitewe n’uko batsinze neza kurusha abandi.
Mukamana agira ati “Icyo nasaba Leta muri rusange bitewe n’uko ibintu twize bitamenyerewe ni ukuduhuza no kudushyiriraho ibigo byabasha kudukoresha”.
Naho mugenzi we Nirere, ati “Aya mafaranga mbonye ngiye kuyakoresha mu bikorwa bizatuma mbona intangiriro nziza yo gukora ibikorwa, n’imwe mu mishinga tuba twaragiye twiga mu mashuri”.
Minisitiri Mutimura kandi yabasabye kwigira kuri bagenzi babo barangije muri aya mashuri bagiye bakora ibikorwa by’indashyikirwa.
Kuri uyu munsi kandi, hatanzwe n’impamyabushobozi ku barimu 1,800 bahuguriwe kwigisha imyuga mu mashuri ya TVET, baje basanga abandi bahuguwe 2,178. Muri aba, 1,785 bangana na 40% bahuguriwe gutoza abandi mu Rwanda hose.
Kugeza ubu muri IPRC zose hamaze gutangwa impamyabumenyi ku banyeshuri 6,368 kuva zajyaho mu mwaka wa 2017, aho zatangiye gutanga impamyabumenyi ku nshuro ya mbere muri 2018.
Umunyamakuru wa Kigali Today/KT Radio
@ RavyNDIZEYE
",https://www.kigalitoday.com/uburezi/ibikorwa-by-uburezi/article/mineduc-yasabye-abarangije-muri-iprc-guhanga-ibishya,Education
Bifuza ko inkunga Leta igenera abanyeshuri bafite ubumuga yakongerwa,"Iki cyifuzo, umuyobozi mukuru w’iki kigo, Frère Kizito Misago, yakigaragarije abayobozi bitabiriye kwizihiza isabukuru y’imyaka 100 Padiri Fraipont Ndagijimana wagishinze yagombye kuba amaze iyo aba akiriho.
Yagize ati ""Nk’umwana umwe ufite ubumuga imibereho ye yikubye nka gatatu ugereranyije n’utabufite. Ariko iyo urebye usanga ibigo byacu bigenerwa ingengo y’imari idatandukanye n’iy’ibindi bigo.""
Abana bafite bakeneye serivise zihariye kandi ngo n’ubwo atari benshi (1629 bafite mu mashuri ubu ngubu, 800 ni bo bafite ubumuga), akenshi baba baturuka mu miryango ikennye itabasha kuriha serivise z’uburezi n’ubuvuzi baba bakeneye.
Uyu muyobozi ibi ngo abivuga atirengagije ibindi Leta yabafashije kugeraho harimo kuba ikigo nderabuzima kivura abafite ubumuga giherereye mu Murenge wa Mukingo mu Karere ka Nyanza, ari na yo ya mbere yashinzwe na Padiri Fraipont, ubu yaragizwe ibitaro byihariye, n’abivuriza kuri mituweli na bo bakaba basigaye baremerewe kuyivurizaho.
Icyakora na none, ngo gukorana na mituweli byatumye ababagana biyongera, ku buryo hakenewe ko ibi bitaro byagurwa kuko nta hantu ho kubakirira hahagije bagifite.
Kwagura ibitaro ngo byari bikwiye no kujyana no guhabwa imbonerahamwe y’imyanya y’abakozi yabafasha kugira abakozi bahagije, ndetse n’ibikoresho byabafasha kurushaho gutanga serivise nziza mu kuvura abafite ubumuga.
Ku rundi ruhande ariko, n’ubwo serivise za HVP Gatagara zisigaye zivurirwa kuri mituweli, serivisi ikomeye cyane y’inyunganirangingo ndetse n’insimburangingo, yo kugeza ubu ntitangirwa kuri mituweli.
Frère Kizito ati “Kandi ku bantu bafite ubumuga icyo ni cyo cy’ibanze gikomeye. Udafite ukuboko cyangwa ukuguru nta n’indi serivise ashobora kujyamo.”
Musenyeri Smaragde Mbonyintege, umushumba wa Diyosezi ya Kabgayi, yunganiye Frère Kizito ku bijyanye n’ubushobozi bwihariye bukenewe mu kwita ku myigire y’abana bafite ubumuga, atanga urugero rw’umwana uhari wifashisha ikirenge iyo arimo kwandika.
Yanavuze ko hakenewe ko umuhanda uturuka kuri kaburimbo ugana ku bitaro bya HVP Gatagara mu Karere ka Nyanza washyirwamo kaburimbo, kuko bitorohera abafite ubumuga bawunyuramo, baba abaza kuhivuza ndetse n’abana bahigira, bitewe n’uko utameze neza.
Ati “Uriya muhanda uragoye. Ntabwo ari muremure, ariko uwawutunganya neza, aba bana bakajya bawunyuramo batekanye, byaba ari igikorwa cyiza.”
Minisitiri w’Ubutegetsi bw’igihugu, Prof. Anastase Shyaka, yavuze ko bazafasha HVP Gatagara gukemura ibibazo ifite uko ubushobozi buzagenda buboneka.
Ati “Umuhanda mwavuze hari hasanzwe hari icyifuzo cyo kuwushyiramo kaburimbo. Turizera ko bitazatinda. N’ibindi byose uko mwabivuze ni ibintu byumvikana, uko intege zizagenda ziboneka tuzagenda tubikora.”
HVP Gatagara yatangijwe na Padiri Fraipont mu mwaka wa 1960. Mu mwaka wa 1982 uyu mupadiri ukomoka mu gihugu cy’u Bubiligi yitabye Imana, hanyuma ikigo gikomeza kuyoborwa n’Abafurere b’Urukundo, ari na bo bacyitaho kugeza uyu munsi.
Kuri ubu kandi, HVP Gatagara yagabye amashami ku buryo isigaye igizwe n’ibigo bitandatu.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/bifuza-ko-inkunga-leta-igenera-abanyeshuri-bafite-ubumuga-yakongerwa,Education
INES-Ruhengeri yasinyanye amasezerano y’imikoranire na ICTD,"Ni amasezerano yasinyiwe ku cyicaro cy’ishuri rikuru rya INES-Ruhengeri mu Karere ka Musanze tariki ya 15 Ukwakira 2019, aho impande zombi zashimangiye ubufatanye bwo kurushaho kunoza uburyo imisoro yarushaho kuzamura iterambere ry’ibihugu, basangira ubunararibonye bushingiye ku bushakashatsi.
Ni amasezerano yanyuze Padiri Dr Hagenimana Fabien, Umuyobozi wa INES-Ruhengeri wasobanuye ko iri shuri ayobora ryafashe iya mbere mu gutanga ubumenyi mu birebana n’imisoro. Ubwo bufatanye na ICTD bugiye kurushaho kunganira iri shuri mu kubaka igihugu mu iterambere rishingiye ku misoro.
Yagize ati: “INES-Ruhengeri yanditse izina mu kwigisha ibirebana n’imisoro. Dufite icyiciro cya gatatu cya kaminuza (Masters) mu bijyanye n’imisoro. Ndetse tumaze n’iminsi dukoze ikoranabuhanga ryifashishwa na Minisiteri y’Imari, cyane cyane mu kigo Rwanda Revenue Authority, dufatanya kureba uburyo ubutaka n’ibiburiho byahuzwa n’imisoro itangwa. Iryo koranabuhanga ryatumye tugira umuhate wo gukomeza gukorana n’abandi dutanga umusanzu mu kunoza ibirebana n’imisoro”.
Akomeza agira ati:“Kubera ubunararibonye iki kigo (ICTD) gifite, twagiranye ibiganiro, bitugeza ku ntambwe yo kuba uyu munsi tugiranye amasezerano azibanda ku gufatanya mu bikorwa by’ubushakashatsi, ndetse no gutanga amahugurwa, bikazafasha ibihugu byacu bya Afurika kurushaho gutera imbere mu by’imisoro duhereye ku Rwanda”.
Ikigo cya ICTD gifite icyicaro mu Bwongereza, n’amashami mu bindi bihugu binyuranye birimo n’ibyo ku mugabane wa Afurika n’u Rwanda binyuze mu kigo cy’imisoro n’amahoro (RRA) aho bikorana mu rwego rw’ubushakashatsi.
Padiri Hagenimana Fabien avuga ko nta ngengo y’imari yihariye izatangwa muri ubwo bushakashatsi, ngo byose bizakorwa hagendewe ku bushobozi bw’ishuri rya INES-Ruhengeri hagamijwe gutanga umusanzu ku gihugu.
Agira ati:“Erega ubu turi mu ntambwe yo kwigira, icyo dushyize imbere ni imikoranire izanira buri ruhande inyungu ariko cyane cyane dushyize imbere impinduka ku gihugu cyacu. Ubwo rero ntabwo navuga ngo bazaduha, tuzafatanya ubunararibonye dutange ibisubizo ku gihugu no ku karere kose, ndetse no kuri Afurika yose no hanze yayo”.
Umuyobozi w’icyo Kigo Mpuzamahanga cy’Imisoro n’Iterambere (ICTD) Prof Mick Moore, witabiriye umuhango wo gusinya ayo masezerano, yagarutse ku mpamvu zatumye icyo kigo kigirana amasezerano y’ubufatanye n’ishuri rya INES-Ruhengeri.
Avuga ko hari ubushobozi babonye kuri iri shuri bujyanye no gutanga ubumenyi buhanitse ku birebana n’imisoro. Agira ati:“INES itanga ubumenyi buhambaye mu cyiciro cya gatatu cya kaminuza mu birebana n’imisoro. Muri Afurika ntabwo ari kaminuza nyinshi zitinyuka kubikora. Nk’abantu rero bafashe iya mbere bagatera iyo ntambwe natwe byatumye tugira ubushake mu gufatanya, haba mu bushakashatsi buzafasha kuzamura urwego rw’ubumenyi mu by’imisoro”.
Prof Mick Moore yavuze ko ICTD hari ibigo by’imisoro yagiye ihugura byo ku mugabane wa Afurika birimo n’ikigo Rwanda Revenue Authority. Yemeza ko ayo mahugurwa agaragaza impinduka mu iterambere ry’ubumenyi bujyanye n’imisoro.
Agira ati:“Twakoranye n’ibigo by’imisoro mu bihugu binyuranye birimo u Rwanda, Ethiopia, Sierra Leone, Algeria, Uganda n’ibindi, kandi hagiye hagaragara impinduka zifatika muri gahunda zirebana n’iterambere mu by’imisoro.
Muri INES-Ruhengeri, abanyeshuri biga mu ishami rijyanye n’imisoro baragenda biyongera nyuma y’uko hakozwe amarushanwa yari agenewe abanyeshuri bahuriye mu Rugaga rwa Kaminuza zo muri Afurika y’Iburasirazuba, icyari kigamijwe kwari ugutoranya abarihirwa amashuri ku nkunga ya Bank yo mu Budage, Ishuri rikuru rya INES-Ruhengeri rikaba ari ryo ryitwaye neza ritsindira imyanya yose y’abifuzwaga.
Nyuma y’aya marushanwa yanatumye Ishuri rya INES-Ruhengeri kuri ubu ryitegura kwakira umubare munini w’abanyeshuri bazaturuka mu bihugu binyuranye bya Afurika, mu mashami ajyanye n’imisoro(Taxation) n’ishami ry’icungamutungo riciriritse (Microfinance) kuri buruse ya Banki y’u Budage.
Muri uyu mwaka, abanyeshuri biga mu cyiciro cya gatatu cya kaminuza mu ishami rishinzwe imisoro muri INES-Ruhengeri bikubye inshuro zirenga ebyiri, aho umwaka ushize bari 13, ubu hakaba hagiye gutangira abanyeshuri 28.
Umunyamakuru wa Kigali Today/KT Radio
",https://www.kigalitoday.com/uburezi/ibikorwa-by-uburezi/article/ines-ruhengeri-yasinyanye-amasezerano-y-imikoranire-na-ictd,Education
Muhizi Kageruka Benjamin yagizwe umuyobozi mukuru w’agateganyo wa HEC asimbura Muvunyi,"

Minisiteri y’Uburezi yabitangaje ibinyujije mu itangazo ryashyizweho umukono na Minisitiri w’Uburezi, Dr. Mutimura Eugene.
Inama y’Igihugu y’Amashuri Makuru (HEC) yari isanzwe iyoborwa na Dr Muvunyi Emmanuel.


Abanyamakuru ba Kigali Today
@ kigalitoday
",https://www.kigalitoday.com/uburezi/amashuri/article/muhizi-kageruka-benjamin-yagizwe-umuyobozi-mukuru-w-agateganyo-wa-hec-asimbura-muvunyi,Education
Umwana w’i Huye yatsinze amarushanwa y’Icyongereza ku rwego rw’Isi,"Uyu mwana w’imyaka 12, wiga mu mwaka wa gatandatu w’amashuri abanza, yabaye uwa kabiri mu banyeshuri 150 bari baturutse mu bihugu 20 byo ku isi.
Aya marushanwa yateguwe n’umuryango w’Abarabu Spelling Bee International, yayitabiriye tariki 25/9 agaruka kuya 30/9, nyuma yo gutoranywa nk’umunyeshuri uzi gutondagura inyuguti zigize amagambo y’icyongereza mu ishuri yigamo, akaba uwa mbere mu mu Ntara y’Amajyepfo, hanyuma akajya guhagararira u Rwanda.
Yajyanye n’abandi banyeshuri 14 bo mu bigo byo mu Rwanda, harimo umwe wiga ku ishuri Well Spring Academy, 12 biga mu ishuri Little bears, ndetse n’undi umwe wo mu ishuri ryisumbuye G.S. Sainte Bernadette ry’i Save.
Rugwiro avuga ko kuba yarabaye uwa kabiri kurwego rw’isi byamuteye ishema. Ati “Maze gutsinda numvise ko nanjye hari icyo nshoboye, nagira n’icyo nimarira.”
Umwarimu wari wamuherekeje ushinzwe guteza imbere ururimi rw’icyongereza muri New Vision Primary School, Innocent Kwizera Gasasira, avuga ko Rugwiro yatahanye igikombe, umudari wa zahabu n’icyemezo cy’ishimwe. Ubuyobozi bw’ikigo yigaho buvuga ko igihembo yahawe nta mafaranga yagiherekeje, ariko ngo ababyeyi barerera kuri icyo kigo barimo gutegura ibirori byo kumuhemba.
Kuba uyu munyeshuri we yaratsinze byamuteye imbaraga zo guharanira ko ubutaha yazajyana benshi.
Agira ati “Twajyanye umwana umwe mu marushanwa. Mfite umuhigo ko ubutaha nzajyana 20, cyangwa 30 cyangwa 50. Kandi nzabigeraho.”
Edouard Mugwaneza, umuyobozi w’iri shuri Rugwiro yigamo, avuga ko kugira umwana watsinze amarushanwa yo ku rwego rw’isi ari ishema rikomeye ku kigo ayobora.
Yifuza ko ubutaha bazagira abana baba aba mbere no mu bindi bitari Icyongereza, bityo agasaba ababyeyi kubibafashamo bakomeza gushishikariza abana babo gushyira umuhate mu myigire yabo.
Ati “Turifuza ko umwaka utaha tuzagira n’uzarusha abandi mu mibare no mu bindi. Turi no gutegura ibizamini bya Leta. Turifuza ko abana bazabitsinda ku rwego rwo hejuru nk’uko bisanzwe.”
Ishuri New Vision Primary School ry’i Huye ryafunguye imiryango mu mwaka wa 2012. Ubu riri kwigamo abanyeshuri 892.
Abanyeshuri 101 bakoze ikizamini cya Leta mu mwaka ushize wa 2018 bose baratsinze, 88 baza mu cyiciro cya mbere naho 13 baza mu cya kabiri.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/umwana-w-i-huye-yatsinze-amarushanwa-y-icyongereza-ku-rwego-rw-isi,Education
Abanyeshuri bo mu mashuri abanza bazakora ikizamini cya Leta biyongereyeho 12% ,"

Imibare itangwa n’icyo kigo yerekana ko mu mashuri abanza, abana banditse bazakora ikizamini cya Leta kiyasoza ari 286,087, mu gihe abagikoze mu mwaka ushize bari 255,173, ari byo bihwana n’ubwiyongere bwa 12%.
Ibizamini mu byiciro byose bizatangirana n’ukwezi gutaha, hakazabanza ibisoza amashuri abanza bizatangira ku ya 4 kugeza ku ya 6 Ugushyingo 2019.
Umuyobozi ushinzwe ibizamini muri REB, Alphonse Sebaganwa, avuga ko imibare y’abana bakora ibizamini igenda izamuka.
Agira ati “Abakora ibizamini bagenda biyongera uko umwaka utashye. Twebwe icyo dukora ni ukubitegura hakiri kare kugira ngo ibikenerwa byose bibe biri mu mwanya wabyo, bityo ntihagire imbogamizi abakora bazahura na zo”.
Ati “Turimo gukora ibishoboka byose kugira ngo abazakora ibizamini bazabikore hari umwuka mwiza. Abazagenzura uko ibizamini bikorwa barateguwe, kandi bari mu turere twose tw’igihugu, aho bizakorerwa”.
Ahakorerwa ibizamini by’amashuri abanza na ho hariyongereye, hava kuri 859 ubu hakaba ari 893, bihwanye n’ubwiyongere bwa 4.1%, izo zose ngo zikaba ari imbaraga Leta igenda ishyira mu burezi muri ya gahunda yayo y’uburezi kuri bose ndetse n’uburezi budaheza.
No mu bindi byiciro imibare yarazamutse
Imibare itangwa na REB kandi yerekana ko abakora ibizamini bisoza icyiciro rusange cy’amashuri yisumbuye na bo biyongereye, kuko bavuye ku 99,288 umwaka ushize, ubu abazakora bakaba ari 119,932, ni ukuvuga ubwiyongere bwa 20.7%.
Ingengabihe y’ibizamini bya Leta yerekana ko iby’icyiciro rusange bizakorwa kuva ku itariki 6 kugeza ku ya 19 Ugushyingo 2019, na ho ibisoza amashuri yisumbuye bikazakorwa kuva ku itariki ya 12 kugeza ku ya 22 Ugushyingo 2019.
Uretse mu cyiciro rusange, umubare w’abazakora ibizamini bya Leta bisoza ayisumbuye na wo warazamutse, uva ku 45,292 ugera ku 51,291 bazakora uyu mwaka, hakaba hari ubwiyongere bwa 13%.
Mu gihe ibizamini byegereje, imyiteguro irarimbanyije hirya no hino mu mashuri kugira ngo azatsindishe neza.
Umuyobozi wa Kigali Parents School, Charles Mutazihana, ishuri ribanza riherereye mu karere ka Gasabo mu Mujyi wa Kigali, avuga ko abana biteguye bihagije.
Ati “Abana barateguwe mu buryo buhagije bahabwa imikoro n’ibizamini byo kubategurira ibya Leta. Ibyo byose tubibaha kugira ngo babikore babone uko bahagaze ndetse banigirire icyizere cyo kuzatsinda ibya Leta”.
Ati “Twiteze umusaruro mwiza. Abana bakoze neza ibizamini byo kwitegura kuko bose uko ari 245 bazakora uyu mwaka, batsindiye mu cyiciro cya mbere (Grade One), nkizera ko ari ko bizagenda no mu kizamini cya Leta”.
Umuyobozi w’ikigo cy’amashuri abanza n’ayisumbuye cya Rwemiya mu karere ka Nyagatare witwa Bertin Murabukirwa avuga ko abanyeshuri baho batsinze neza ikizamini gitegurwa n’akarere.
Ati “Abana basoza amashuri abanza ni 290, bose batsinze ikizamini cyo ku rwego rw’akarere mu cyiciro cya mbere n’icya kabiri. Icyo turimo gukora ubu nk’abarezi ni ukubaba hafi kugira ngo bakomezanye uwo murava, tukizera ko ari na ko bazatsinda mu bizamini bya Leta”.
REB igaragaza ko ibigo by’amashuri yigenga ari byo bifite ubwiyongere buri hejuru bw’abazakora ibizamini bya Leta, kuko bavuye ku 1,376 mu mwaka ushize, ubu akaba ari 2,117 bazakora, bivuze ko ari ubwiyongere bwa 53.8%.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/abanyeshuri-bo-mu-mashuri-abanza-bazakora-ikizamini-cya-leta-biyongereyeho-12,Education
Musanze: Abanyeshuri ba Wisdom School basobanuriwe imikorere y’inteko ishinga amategeko,"Ibi biganiro byabaye nyuma y’aho abanyeshuri bagaragaje inyota bari bafite yo kumenya imikorere n’itandukaniro riri hagati y’inteko ishinga amategeko umutwe w’Abadepite na Sena y’u Rwanda, nk’uko umuyobozi w’ishuri Wisdom School Nduwayesu Elie abivuga.
Yagize ati “Buri mwaka abanyeshuri n’abarezi b’ishuri Wisdom School dusura ingoro y’inteko ishinga amategeko, kugira ngo bamenye imikorere yayo n’icyo imariye Abaturarwanda. Kubihuza n’amasomo biga umunsi ku wundi bibafasha gusobanukirwa bakiri bato imiyoborere y’igihugu cyabo no kubatera ishyaka rishingiye ku myitwarire myiza itegura umuyobozi nyawe”.
Ni ibiganiro byibanze ku kubasobanurira amwe mu mahame y’inteko ishinga amategeko, inshingano zayo, icyo imariye abaturage, uruhare mu gutora amategeko, gukora ubugenzuzi mu nzego zitandukanye n’ibindi.
Senateri Musabeyezu Narcisse yabwiye aba banyeshuri ko nubwo bakiri bato bafite uburenganzira bwo kugira ubumenyi kuri politiki y’igihugu n’uko yubatse, kugira ngo bibafashe gukurana umuco w’ubunyangamugayo no kugira umurava biranga umuyobozi mwiza.
Yagize ati “Twemera ko abana ari bo maboko y’igihugu, tugomba kubasobanurira ibyo dukora, n’uko bigenda kugira ngo duhabwe izo nshingano. Iyo bamenye hakiri kare bibafasha kwiga bafite umwete, bagafata ingamba zubakiye ku buzima bufite intego.
Izi ni inshingano zacu dufatanyije n’abarezi babo kubakangura, no kubaha ubwo bumenyi kuko mu myaka iri imbere ari bo bazaba bayoboye igihugu cyacu mu nzego zitandukanye”.
Abanyeshuri biga muri Wisdom School banabwiwe ko umuntu adashobora kuba umudepite cyangwa umusenateri adafite ubunararibonye mu mirimo runaka, ubudakemwa mu mico n’imyifatire n’ibindi biranga inyangamugayo.
Agendeye kuri ibi, Nzayisenga Naima, umwe muri aba banyeshuri yagize ati “Numvise ko imiyoborere cyangwa iterambere ry’igihugu bitareba gusa abayobozi.
Nshimishijwe no kumenya ko umuntu abitegura hakiri kare, akabiharanira. Binteye imbaraga zo kwiga cyane kugira ngo nanjye nzabe umuyobozi w’intangarugero, uharanira gufasha igihugu cye”.
Ibi biganiro kuri iyi ngingo bibaye mu gihe hari hashize amezi atatu abiga mu ishuri Wisdom School basuye ingoro y’inteko ishinga amategeko iri ku Kimihurura mu mujyi wa Kigali.
Nyuma y’urwo rugendoshuri, aba banyeshuri bari bagaragarije inteko ishinga amategeko inyota bagifite yo gusobanukirwa mu buryo bwimbitse imikorere yayo, ari na bwo hafashwe umwanzuro wo kohereza intumwa ku cyicaro cy’ishuri Wisdom School kiri mu karere ka Musanze, mu rwego rw’ibiganiro nyunguranabitekerezo ku mikorere y’inteko ishinga amategeko imitwe yombi.
Umunyamakuru wa Kigali Today/KT Radio
",https://www.kigalitoday.com/uburezi/ibikorwa-by-uburezi/article/musanze-abanyeshuri-ba-wisdom-school-basobanuriwe-imikorere-y-inteko-ishinga-amategeko,Education
Gukina biri mu bya mbere bikangura ubwonko bw’umwana,"Byavugiwe mu gikorwa cyateguwe n’umuryango Right To Play, cyo gukangurira ababyeyi n’Abanyarwanda muri rusange akamaro ko gukina ku mikurire myiza y’abana, igikorwa cyabereye mu karere ka Ruhango ku cyumweru taliki ya 6 Ukwakira 2019, kikaba cyaritabiriwe n’abayozi batandukanye, ababyeyi ndetse n’abana.
Umunyamabanga Nshingwabikorwa w’umurenge wa Ruhango icyo gikorwa cyabereyemo, Nemeyimana Jean Bosco, avuga ko gukina biri mu birwanya igwingira ry’ubwonko bw’umwana.
Yagize ati “Gukina ni uburenganzira bw’umwana. Buri muntu wese arasabwa kubuharanira kuko umwana iyo yakinnye ni bwo n’ubwonko bwe bukanguka, agakura neza, ndetse mukibuka ko gukina binarwanya igwingira ry’abana kuko rihera mu bwonko”.
Yungamo ati “Turashimira Right To Play rero kuko ifasha abana bacu kubona ibikinisho no kubafasha mu ivumburamatsiko ryabo. Iyo baza gukina mu gihe cy’ikiruhuko, hari byinshi bunguka mu mitekerereze yabo, cyane ko mwabonye ko batangiye kureba uko ishuri ryabo rizaba rimeze mu cyerekezo 2050”.
Icyo gikorwa cyabereye ku ishuri rya GS Nyamagana, abana bafashwa n’uwo muryango bikoreye ibikinisho ndetse banashushanya uko bumva ishuri ryabo ryazaba rimeze mu myaka 30 iri imbere, aho ngo ryazaba rifite ibibuga by’imikino y’amoko yose.
Umwe mu babyeyi bitabiriye icyo gikorwa, Mbaraga Marc, avuga ko abana baza gukina baba batandukanye n’abandi.
Ati “Gukina ndabona bifite akamaro cyane kuko iyo umwana yahuye n’abandi bituma ajijuka, agakunda gukora uturimo tw’amaboko tumwungura ubwenge. Mbona nk’akuzukuru kanjye gakunda kuza gukina gaciye ubwenge kurusha abandi ndetse kongereye n’ubusabane”.
Ishimwe Ladouce, umunyeshuri wo kuri icyo kigo mu mwaka wa gatandatu w’amashuri abanza, ahamya ko gukina bibaruhura bakiga neza.
Ati “Nk’ubu ndi mu wa gatandatu, twiga ibintu byinshi twitegura ikizamini cya Leta, iyo umuntu amaze kwiga rero ni ngombwa kujya gukina kugira ngo aruhuke mu bwonko bityo n’ibindi bibone aho bijya. Ikindi ni uko mu gukina twunguka inshuti nyinshi ku buryo no gufashanya mu masomo bitworohera tugatsinda neza”.
Umukozi wa Right To Play wari ukuriye icyo gikorwa, Mukandori Vestine, avuga ko gukina ku mwana ari ikintu gikomeye kuko bituma agaragaza amarangamutima ye.
Ati “Umwana n’imikino ni nk’ifi n’amazi ntiwabitandukanya. Imikino ituma umwana atekereza neza, akabasha kubana neza n’abandi kuko habamo kwihanganirana. Bituma kandi umwana agaragaza amarangamutima ye, niba uri umurezi we cyangwa umubyeyi ukamenya ko hari icyamubabaje bityo bikakorohera kumufasha”.
Kimwe n’abarimu b’aho uwo mushinga ukorera, Mukandori avuga ko abana baba barataye amashuri byoroha kubagarura kuko haba hari ibyo bakurikira bibashimisha bakaboneraho no kwiga.
Urugero nko kuri iryo shuri rya Nyamagana ngo hari abana 12 bari barataye ishuri ubu 10 muri bo bakaba baramaze kurigarukamo.


Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/article/gukina-biri-mu-bya-mbere-bikangura-ubwonko-bw-umwana,Education
Bifuza ko abarimu bongereye ubumenyi bajya bazamurwa mu ntera nta bizamini,"Iki cyifuzo abarimu bo mu murenge wa Ngoma bakigaragaje ubwo bizihizaga umunsi mukuru wa mwarimu kuwa gatandatu tariki 5 Ukwakira 2019.
Osile Ndahimana, umwarimu wavuze mu mwanya wa bagenzi be, yavuze ko abarezi bigisha mu mashuri abanza bajya muri koperative Umwarimu Sacco bakaka inguzanyo, bakirihira kaminuza bibagoye, ariko barangiza ntibahabwe amahirwe yo kuzamurwa mu ntera, no kugira ngo bishoboke bikaba ngombwa ko bakora ibizamini.
Yakomeje agira ati “Sinzi ibyo amategeko ateganya, ariko ni ubuvugizi mwakora. Umwarimu mwiza usanzwe yigisha ku kigo, buriya aramutse yize akabona nka A1, ku kigo hakenewe umwarimu uhuza n’ibyo yize, yagombye guhita ahabwa akazi atarinze kwirukanka mu bizamini kandi aba yarakoze akazi gafatika”.
Umunyamabanga mukuru wungirije muri sendika y’abarimu, SNER, Evariste Barahira, wari waje kwifatanya n’aba barimu mu kwizihiza umunsi wabo, yabemereye ko bazabakorera ubuvugizi.
Yagize ati “Twifashishije amategeko, tuzakora ubuvugizi turebe uburyo byakunda. Ntekereza kandi ko nta kibazo kirimo”.
Mu kwizihiza umunsi mukuru wa mwalimu mu Murenge wa Ngoma, abarimu babaye indashyikirwa barabihembewe.
Osile Ndahimana wabaye uwa mbere mu Karere ka Huye, akanaba uwa 13 mu Rwanda mu marushanwa y’abarimu bo mu bihugu bya Afurika y’uburasirazuba, EAC, yahawe inka.
Aya marushanwa yabaye mu kwezi kwa Gicurasi 2019, kandi icyo gihe yari yahembwe telefoni (smart phone).
Naho mu marushanwa yateguwe n’ikigo cy’igihugu gishinzwe guteza imbere uburezi (REB), mu kwezi kwa Nzeri 2019, abarimu babiri barushije abandi mu murenge bahembwe mudasobwa, abahize abandi muri buri kigo babiherwa ibyemezo by’ishimwe hamwe n’ibahasha irimo amafaranga bateguriwe n’ibigo bakoreramo.
Aba barimu batoranyijwe harebwa ko bategura amasomo buri gihe, bakuzuza ibidanago, n’abana bigisha bagatsinda. Harebwe kandi n’uko bitwara hanze y’ishuri, harebwa icyo bamariye aho batuye.
Ibirori nk’ibi byabereye mu murenge wa Ngoma byanabereye mu mirenge yose igize akarere ka Huye uko ari 14, ndetse no hirya no hino mu Rwanda.
Muri rusange mu karere ka Huye hatanzwe IPAD ebyiri na terefone ebyiri ku barimu babiri bahize abandi mu karere kose, 28 baturuka mu mirenge 14 igize aka karere bahembwa mudasobwa, naho 115 baturuka mu bigo by’amashuri 115 bahabwa ibyemezo by’ishimwe n’amabahasha arimo amafaranga bagenewe n’ibigo bakoramo.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/bifuza-ko-abarimu-bongereye-ubumenyi-bajya-bazamurwa-mu-ntera-nta-bizamini,Education
Minisitiri Munyakazi yijeje gukemura ikibazo cy’abasimbura abarimu bagiye mu kiruhuko cy’ababyeyi,"

Dr. Munyakazi yabitangarije abarimu mu Karere ka Rubavu mu birori byo kwizihiza umunsi mpuzamahanga wahariwe mwarimu. Muri ibyo birori, abarimu basabye koroherezwa kubona ababasimbura mu gihe bagiye mu kiruhuko cy’umubyeyi kuko kubona ababasimbura bitinda bikagira ingaruka ku burezi bw’abana.
Abarimu bo mu Karere ka Rubavu basabye Minisitiri Munyakazi kubakorera ubuvugizi kugira ngo inguzanyo ihabwa mwalimu mu Mwalimu Sacco yongerwe, basaba ko bakongererwa amahugurwa abafasha kunoza akazi.
Abarimu babisabye mu gihe hakunze kunengwa ireme ry’uburezi ritangwa mu bigo bya Leta aho bamwe mu bana barangiza amashuri abanza batazi kwandika ibihekane, abandi bakarangiza amashuri yisumbuye batazi icyongereza bikavugwa ko biterwa n’abarimu batabigisha.


Minisitiri Munyakazi avuga ko amahugurwa yo azakomeza kubageraho mu rwego rwo kongera ireme ry’uburezi ariko ko abarimu badashoboye bashobora gukurwa mu mirimo.
Ku kibazo kijyanye no kongera inguzanyo muri Sacco, Minisitiri Munyakazi yavuze ko azabakorera ubuvugizi ariko ku kibazo cyo kubona abasimbura umwarimu wagiye mu kiruhuko cy’ababyeyi ngo kigiye gukemurwa.
Yagize ati “Birimo gushyirwa kuri gahunda uburyo abarimu basimbura bajya ku rutonde, ku buryo umubyeyi ugiye mu kiruhuko ahita asimburwa hatabayeho gutegereza ko hashakwa abarimu bakora ibizamini kuko twasanze bitinda.”
Dr. Isaac Munyakazi ashimira abarimu bafasha abana mu buzima bwa buri munsi kuvumbura impano zabo kuko ari byo bituma igihugu gitera imbere, ahamagarira abana bato kwiga uburezi.
Ati “Dukeneye rero abo tuzaraga uyu mwuga w’agaciro, ni yo mpamvu duhamagarira abakiri bato kwitabira uyu mwuga. Kimwe mu bintu Leta y’u Rwanda ishyize imbere ni Uburezi binyuze mu mashuri nderabarezi ari yo yitwa TTC.”
Tariki ya 5 Ukwakira buri mwaka hizihizwa umunsi mpuzamahanga wa mwalimu. Muri uyu mwaka wa 2019 uyu munsi mukuru wari wahawe insanganyamatsiko igira iti “Abarimu bato, abanyamwuga b’ejo hazaza”.
Abarimu babaye indashyikirwa bahembwe Moto nshya, mudasobwa ngendanwa, amatungo magufi na telefoni zigezweho (smartphone).
Imibare ya Minisiteri y’Uburezi igaragaza ko abarimu bigishaga mu mashuri abanza muri 2018 bari 44 544 mu gihe ibigo by’amashuri byari 2 909, Mu mashuri yisumbuye hari abarimu 30 040 mu bigo by’amashuri 1 728.


Koperative Umwalimu Sacco yashinzwe muri 2008 kugira ngo ifashe abarimu kwivana mu bukene no guteza imbere imibereho yabo muri rusange. Muri 2018 iyo koperative yabaruraga miliyari zigera muri 200 z’amafaranga y’inguzanyo zahawe abarimu, mu gihe amafaranga y’ubwizigame yari miliyari zigera kuri 23Frw, naho inguzanyo zari hanze zari miliyari 58 Frw.
Muri 2018 inyungu y’Umwalimu Sacco yavuye kuri miliyari 2.1Frw igera kuri miliyari eshatu, kandi inyungu itangwa kubafata inguzanyo ari 11%.


Umunyamakuru wa Kigali Today/KT Radio
@ sebuharara
",https://www.kigalitoday.com/uburezi/ibikorwa-by-uburezi/article/minisitiri-munyakazi-yijeje-gukemura-ikibazo-cy-abasimbura-abarimu-bagiye-mu-kiruhuko-cy-ababyeyi,Education
Abatangira muri IPRC-Huye barasabwa guhanga udushya bacyiga,"Babibwiwe n’umuyobozi w’iri shuri rikuru ry’imyuga n’ubumenyingiro, Dr. Barnabé Twabagira tariki 4 Ukwakira 2019, ubwo basozaga icyumweru cyo gutozwa ubutore banamenyerezwa ibyo muri iri shuri.
Yagize ati “Buriya ntihazagire ukubwira ko uzabasha guhanga ibishya ari uko warangije kwiga, ahubwo tangira umunsi wa mbere ukigera ku ishuri. Kandi uzabigeraho.”
Uyu muyobozi yabahaye urugero rw’umunyeshuri waharangije wahavuye akoze imashini ituraga amagi, agira ati “Tumenyereye ko imashini tuzigura hanze, ariko umwana w’Umunyarwanda yayikoreye hano.”
Ngo hari n’umunyeshuri ugiye gutangira mu mwaka wa gatatu wabaye uwa mbere mu marushanwa ya Afurika mu bijyanye n’amashanyarazi, mu mwaka w’amashuri ushize.
Lieutenant Colonnel Désiré Migambi, visi perezida w’itorero ry’igihugu, yari yaje mu gikorwa cyo kwakira aba banyeshuri nk’intore nshyashya, zanahawe izina ry’ubutore ry’Intagamburuzwa.
Na we yabashishikarije guhanga ibishya, yongeraho ko bigomba kuza bikemura ibibazo by’Abanyarwanda.
Ati “Intore yize amashyanyarazi, murebe uruhare yagira mu gufasha abantu kugira urumuri. Intore yize ibijyanye no kuhira imyaka, murebe icyo yamarira sosiyete nyarwanda igizwe ahanini n’abahinzi.”
Aba banyeshuri na bo bavuga ko baje bafite intego yo kugira uruhare mu gukemura ibibazo by’Abanyarwanda.
Aliane Nyiramutangwa uje kwiga mu ishami rya tekinoloji y’amashanyarazi ngo yiteguye kuzagira uruhare mu gutuma mu Rwanda amashanyarazi agera kuri bose. Kandi ngo ubushakashatsi bwo kubigeraho ntazabutangira nyuma y’amasomo.
Ati “Nzagerageza kureba uko ingomero twazongera.”
Jean Claude Abimana aziga mu ishami ry’ubworozi. Ngo yiteguye kuzavamo umuvuzi w’amatungo ufasha aborozi, ariko mu gihe akiga azagira uruhare mu kwereka abararana n’amatungo indwara byabakururira.
Ati “Hagati ya 70 na 80% by’indwara zifata amatungo burya zifata n’abantu. Nk’izifata mu myanya y’ubuhumekero n’iz’imyororokere, n’inzoka.”
Muri IPRC-Huye muri uyu mwaka hagomba gutangira abanyeshuri 600, ariko abitabiriye icyumweru cyo kumenyerezwa ni 472. Abataraza I28 na bo ngo bamaze kwiyandikisha, kandi bagiye bagaragariza ubuyobozi bw’iri shuri impamvu zo kutahagerera rimwe n’abandi.




Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/abatangizi-muri-iprc-huye-barasabwa-guhanga-udushya-bacyiga,Education
U Rwanda rwatangije gahunda y’igitabo ku munyeshuri,"

Ni gahunda yatangirijwe mu Karere ka Rutsiro katanzwemo ibitabo 43 395 naho mu gihugu hose hakaba haratanzwe ibitabo miliyoni n’igice bikazafasha abana gukangura ubwonko no kwitoza gusoma.
Ambasaderi wa Leta zunze ubumwe za Amerika mu Rwanda, Peter Vrooman, avuga ko nubwo ari umunyamerika ari umunyeshuri w’ikinyarwanda, akavuga ko abana bagomba gusoma kugira ngo bashobore kumenya.
Yagize ati « Ndi Ambasaderi wa Amerika mu Rwanda ariko ndi umunyeshuri mu kinyarwanda, ibikorwa byo gutanga ibitabo miliyoni n’igice byakozwe n’Abanyamerika bizakoreshwa kuva mu mwaka wa mbere kugera mu wa gatatu mu mashuri abanza bizafasha abana gukunda gusoma kuko buri mwana azagira igitabo cye. »


USAID Soma Umenye imaze gukwirakwiza ibitabo miliyoni n’igice bizakoreshwa n’amashuri ya Leta n’amashuri afashwa na Leta, bikazajyana no kugenzura igipimo cy’umwana mu gusoma aho bifasha abarimu kumenya aho bashyira imbaraga.
Umurezi ku kigo cya GS Congo Nil witwa Nyirandegeya Francine wigisha mu mwaka wa mbere abana 136, avuga ko kugira igitabo ku mwana bituma abana bakunda kwiga.
Nyirandegeya ni byo yasobanuye ati « Kugira igitabo ku mwana bituma agikunda ndetse akifuza kumenya ibikirimo, ni uburyo bwiza bushishikariza umwana gukunda kwiga kandi igenzura dukora ritwereka abafite intege nke tukabitaho nubwo dufite abana benshi. »


Dr Ndayambaje Irénée Umuyobozi w’ikigo cy’igihugu gishinzwe uburezi mu Rwanda avuga ko bifuza ko iyi gahunda yo guteza imbere umuco wo gusoma yakomeza no mu yindi myaka mu mashuri abanza kugira ngo bikureho umuco wo kudakunda gusoma.
Dr Ndayambaje Irénée avuga ko USAID Soma Umenye yafashije Leta y’u Rwanda kugera ku ntego itari iyoroheye yo kubona ibitabo ku bana kuko bari bafite gahunda y’igitabo kimwe ku bana batanu none buri mwana akaba yaragenewe igitabo.
Avuga ko ibigo byigenga byatangira gukoresha ibitabo biri mu kinyarwanda bizajya bihabwa abana kandi akemeza ko bizajya bitangirwa igiciro gito kugira ngo abana b’Abanyarwanda bamenye ururimi kavukire.
Minisitiri w’Uburezi mu Rwanda Dr Eugene Mutimura avuga ubushakashatsi bwagaragaje ko ubwenge bw’umwana bukura vuba ku myaka itatu kuzamuka, ku buryo gutoza umwana gusoma bituma akura neza.
Ati « Abana batozwa gusoma bakiri bato ni bo bakora neza mu mashuri no mu kazi. Turashishikariza ababyeyi gutoza abana gusoma kandi abarimu bakigisha abana gufata neza ibitabo »


Minisitiri w’Uburezi mu Rwanda avuga ko bafite icyizere ko batazongera kubura ibitabo kuko ibyakozwe ku bufasha na USAID Soma Umenye Minisiteri yahawe uburenganzira kuri ibyo bitabo ndetse bikazashyirwa kuri internet ku buryo buri wese ubishaka yabibona.
Mu Karere ka Rutsiro hatanzwe ibitabo ibihumbi 43 mu gihe habarirwa abana biga mu mwaka wa mbere kugera mu wa gatatu ibihumbi 45, naho mu Ntara y’Iburengerazuba hatanzwe ibitabo 274 116 mu mashuri ya Leta n’akorana na Leta, mu gihe mu gihugu hose hatanzwe ibitabo miliyoni n’igice.
Umunyamakuru wa Kigali Today/KT Radio
@ sebuharara
",https://www.kigalitoday.com/uburezi/ibikorwa-by-uburezi/article/u-rwanda-rwatangije-gahunda-y-igitabo-ku-munyeshuri,Education
Umwarimu yakoze indege y’imfashanyigisho mu isomo ry’ubugenge,"Indege yakoze ni iyo mu bwoko bwa kajugujugu. Ayishyiramo amabuye yifashishwa muri radiyo igacana amatara, igakaraga umuhoro, ikagenda nka metero zirindwi.
Ugereranyije ifite uburebure bwa metero. Ikoze mu bikarito byasizweho amarangi. Amapine yayo ni imipfundikizo y’amacupa ya purasitike akunze gushyirwamo amazi n’imitobe, naho urukero rwikaraga hejuru rukoze mu duheha dukunze kwifashishwa mu kunywa imitobe na za fanta.
Imvano y’iki gitekerezo ngo ni ugushaka imfashanyigisho y’isomo ry’ubugenge bita ‘electro-magnetic system’. Ariko ngo bwari n’uburyo bwo gutoza guhanga udushya.
Agira ati “Kwari ukugira ngo abana batekereze ku kintu gishyashya bahanga bahereye ku bikoresho babona bijyanye n’ubushobozi bwabo. Ndetse n’abarimu bagenzi banjye tugatekereza kuba twakwikorera imfashanyigisho zoroheje, mu bikoresho bidahenze dufite.”
Musabyimana anavuga ko nubwo akora iriya ndege atatekerezaga ku bucuruzi, abanyeshuri yigisha bo bashobora kuyifatiraho bakaba bakwihangira imirimo.
Ati “Umwana ashobora gukora nk’akantu kamwinjiriza amafaranga. Urugero nk’ibikinisho by’abana batoya, umuntu yifashishije ibikoresho bidahenze.”
Mwarimu Musabyimana yifuza amahugurwa yamufasha kongera ubumenyi bwo gukora ibirenze ibyo yakoze. Ku rundi ruhande ariko ngo ahawe ubushobozi yakora ibikoresho byifashishwa muri za laboratwari.
Ati “Numva mpawe ubushobozi nakora ibikoresho bimwe na bimwe bikunda gukenerwa mu ma laboratwari, nifashishije ibikoresho byoroheje, ku buryo buri mwana yagira uburenganzira ku bintu bimwe na bimwe bikenerwa muri za laboratwari bidakunze kuboneka mu bigo bimwe na bimwe.”
Kwikorera imfashanyigisho kwa Musabyimana kwashimwe n’itsinda ry’intumwa za Ministeri y’uburezi ziri mu bukangurambaga bugamije kuzamura ireme ryuburezi mu Karere ka Nyaruguru, tariki 1/10/2019.
Richard Nasasira, umuyobozi w’ishuri rikuru ry’imyuga n’ubumenyi ngiro rya Kitabi wari uriyoboye yagize ati “Ni urugero rwiza rw’ukuntu umwarimu agomba kwigisha. Yigishije ngo ‘electro-magnetic system’ iteye gutya, ikora gutya, ikoreshwa mu ndege, umunyeshuri arushaho kubyumva neza akagira n’ishyaka ryo kuzavumbura udushya.”
Nyuma y’uko mwarimu Musabyimana akoze iyi ndege, Aimé Fabrice Niyibizi, ubu wiga mu mwaka wa kabiri w’icyiciro cya mbere cy’amashuri yisumbuye muri G.S Mère du verbe, na we yakoze kajugujugu, ariko ntoya cyane kuko yayikoze mu gacupa k’agapipiri (Bene utu tubamo amazi). Ariko na none yihuta kurusha iya mwarimu Musabyimana.
Niyibizi avuga ko igitekerezo cyo kuyikora yagikuye ku kuba yarumvise ko abana bavumbuye ibintu babihemberwa, maze akubitiye ku kuba yarabwiwe ko mu byo bahembwa harimo na mudasobwa kandi ayikeneye, yiyemeza kuyikora.


Ubukangurambaga Ministeri y’uburezi mu Rwanda iri gukora bugamije kuzamura ireme ryuburezi, buri kuba ku nshuro ya gatandatu. Biteganyijwe ko hazasurwa ibigo 900 mu gihugu hose.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/umwarimu-yakoze-indege-y-imfashanyigisho-mu-isomo-ry-ubugenge,Education
Umuryango Right To Play ugiye kubakira ibibuga by’imikino amashuri,"

Abakuriye uwo muryango babitangaje ku wa gatandatu tariki 28 Nzeri 2019 ubwo bari mu bukangurambaga ku gukundisha abana ishuri binyuze mu mikino, igikorwa cyabereye ku ishuri rya GS Mwendo ryo mu murenge wa Mwendo mu Karere ka Ruhango.
Uwo muryango uha amashuri ukorana na yo ibikoresho bijyanye n’imikino birimo imipira y’amaguru, iy’intoki nka Volleyball, basketball, inshundura, ibikinisho bitandukanye n’ibindi, gusa hakaba imbogamizi yo kubura ibibuga ari yo mpamvu bahisemo kuzabibubakira.
Abana bibumbira mu matsinda bunguraniramo ubumenyi (Club Leadership), bagahura no mu gihe kitari icy’ishuri, bagakina, bakaganira, ngo bikaba bibafasha kuko ahanini ari ho bumvikanira ibyo bifuza ko bakorerwa n’uwo muryango.
Muhawenimana Dativa ukuriye uwo muryango mu Karere ka Ruhango, avuga ko kububakira ibibuga ari ngombwa kuko ntabyo baba bafite, cyane ko ari abana baba babyisabiye.
Agira ati “Abana bakurikije imikino bakunda, bareba ku kigo cyabo aho ibibuga bijyanye na yo byakubakwa n’uko bifuza ko byaba bimeze bakabishushanya bakabitwereka. Icyo twebwe dukora duhita tuzana inzobere zikaturebera ko bishoboka ubundi ibibuga bigatangira kubakwa”.
Ati “Nk’ubu ku ishuri rya Kinazi muri kano karere twaratangiye kubaka ibibuga, mu gihe kitarambiranye hano na ho tukazahita tuhakurikizaho kuko ingengo y’imari yabyo ihari. Gukina bituma abana bakunda ishuri ntibongere gusiba, bityo n’ubumenyi bwabo bukazamuka”.
Umuhoza Henriette wiga mu wa gatandatu, avuga ko ibibuga bari babikeneye kuko ku kigo ntabyo bagiraga.
Ati “Ibibuga birakenewe kuko twashakaga gukina umukino runaka, nka basket wenda n’iyindi mikino ariko tukagira imbogamizi y’ikibuga. Tuzishima cyane nibabitwubakira”.
Iradukunda Vital na we wiga muri icyo kigo, avuga ko mu itsinda yahungukiye ubuhanga mu gukina amakinamico, ngo akumva bizamugirira akamaro.
Ati “Iyo turi mu itsinda ntidukina gusa ahubwo batwigisha n’ibindi. Nkanjye ubu nahamenyeye guhimba no gukina ikinamico ku buryo numva nzabikomeza bikazamfasha mu buzima. Ndashimira cyane Right To Play ibidufashamo ndetse ikaba igiye no kutwubakira ibibuga”.
Umwe mu barezi kuri icyo kigo, Nyiraminani Immaculée, akangurira ababyeyi kohereza abana mu matsinda kuko bahungukira byinshi.
Ati “Mu matsinda abana bahamenyera kuvugira mu ruhame, ugasanga no mu ishuri abatasubizaga ni bo batera urutoki mbere. Ndakangurira ababyeyi kujya baha umwanya abana bakaza, bagakina, bagasabana, bakanahungukira ubumenyi bubafasha mu mitsindire ndetse n’ikinyabufura”.
Umukozi w’Umurenge wa Mwendo ushinzwe imibereho myiza y’abaturage, Emmanuel Semana, yemeza ko imikino ari icya mbere gituma abana bakunda ishuri, bakabona kwiga n’ibindi.
Ati “Igituma umwana yirukankira kwiga akenshi si imibare, Icyongereza cyangwa Igifaransa, agenda mbere na mbere kuko azi ko ari buhure na bagenzi be, yishimiye ko bari bukine. ‘Ukinisha kurya ukabihagiramo’, muri uko kwishimira gukina ni ho yigira na ya masomo, akaba umunyabwenge abikesha ya mikino. Turashimira cyane rero Right To Play”.
Semana yakomeje asaba ababyeyi kwimakaza uburenganzira bw’umwana, agakora imirimo yo mu rugo itavunanye, ariko agahabwa umwanya uhagije wo gukina kuko bimufasha gukura neza, cyane ko n’insanyamatsiko y’icyo gikorwa igira iti “Uruhare rw’imikino mu mikurire y’umwana”.
Kugeza ubu Right To Play ikorera mu turere twa Ruhango mu Majyepfo, Bugesera na Kayonza i Burasirazuba.


Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/umuryango-right-to-play-ugiye-kubakira-ibibuga-by-imikino-amashuri,Education
Abitegura gusoza ayisumbuye bashimye Laboratwari za INES-Ruhengeri,"Mu rugendo shuri aba banyeshuri biga ibijyanye n’amasiyansi bagiriye muri iyi Kaminuza, bishimiye urwego izi Laboratwari ziriho rutuma abazifashisha mu masomo ngiro bagira ubumenyi, kubera ibikoresho bihagije zifite.
Umunyeshuri witwa Carla Nkurunziza Edouije wiga imibare, ubutabire n’ibinyabuzima (MCB) muri Ecole des Sciences de Musanze yagize ati: “Ubundi ku ishuri natwe tugira za Laboratwari, ariko ntiziba ziri kuri uru rwego rw’izo twabonye. Izi zo twasanze zishobora kugira ibyo zidufasha mu myigire yacu mu buryo bwisumbuyeho, ku buryo biduha icyizere cyo kuzarangiza dufite ubumenyi. Twabyishimiye cyane”.
Gasana Sheja Loic na we wiga imibare, ubutabire n’ibinyabuzima(MCB) muri Ecole des Sciences de Musanze yagize ati: “Nk’abantu twiga amasiyansi dukenera ko ibyo twiga tunabishyira mu bikorwa twifashishije Laboratwari. Hano twahasanze izo ntanatinya kuvuga ko ari iz’icyitegererezo kubera uburyo zifite ibikoresho bisobanutse, n’abarimu bagusobanurira neza babisanisha n’amasomo twiga. Mu by’ukuri urwego rw’imyumvire yacu hari ikindi cyiyongereyeho kizadufasha kurangiza dukomeza Kaminuza nta kujya kure y’ibyo twize”.
Laboratwari zirenga 20 iyi kaminuza y’ubumenyi ngiro ya INES-Ruhengeri ifite zifashishwa mu gukarishya ubumenyi bw’abanyeshuri biga mu mashami arimo ibijyanye n’ubwubatsi, amazi, gupima ubutaka, imitegekere n’imicungire y’ubutaka, ikoranabuhanga mu biribwa no mu bihingwa.
Umuyobozi ushinzwe amasomo muri Ecole des Sciences de Musanze, Ukwiyimpundu Robert, asobanura ko iki gitekerezo bakigize mu rwego rwo gufasha aba banyeshuri kugira ibyo biyungura bibategura kuzitwara neza mu bizamini.
Yagize ati: “Twe nk’ishuri ryigisha amasiyansi tukaba tuzi ko na INES-Ruhengeri hari byinshi duhuriyeho kandi rifite za Laboratwari nziza kandi zizwi, twifuje kuzana abana bacu ngo bagire ibyo biga mu rwego rwo kuzamura ireme ry’amasomo biga; n’ubwo natwe tuzifite ariko ntiziri kuri uru rwego. Aba bana bari no mu myiteguro y’ibizamini bisoza amashuri yisumbuye, twifuza ko ibyo babonye babikoresha neza bikazabafasha mu mitsindire yabo”.
Yanavuze ko ubu ari uburyo bwo kubatera amatsiko yo kubereka ibyiza bafite hafi yabo bidasabye ko bajya kubishaka kure. Ati: “Turifuza ko nibarangiza bakagera igihe cyo gukomeza Kaminuza, bitabasaba kwirirwa bajya kure kandi nyamara na hano muri INES-Ruhengeri bihari”.
Dr Niyonzima Niyongabo François, umuyobozi wungirije ushinzwe amasomo n’ubushakashatsi muri Kaminuza ya INES-Ruhengeri avuga ko izi Laboratwari zidafitiye akamaro gusa abanyeshuri b’iyi Kaminuza kuko zinafasha abakenera gukora ubushakashatsi mu buhinzi, ubwubatsi n’ibindi bikorwa bitandukanye.
Yagize ati: “Aya ma Laboratwari afatiye benshi runini, kuko uretse abanyeshuri bayifashisha hari n’abakenera gukora ubushakashatsi mu gupima ubutaka buhingwaho cyangwa bwo kubakaho bakazifashisha kugira ngo babanze bamenye imiterere yabwo, ikindi ni uko izi Laboratwari zifasha mu gusuzuma imbuto z’ibihingwa, gupima ibiribwa cyangwa ibinyobwa n’ibindi. Ibi bigafasha abagize umuryango nyarwanda ko ibyo bakenera mu buzima bwabo bwa buri munsi biba ari ibintu bashobora gukoresha mu buryo bwizewe”.


Itsinda ry’abanyeshuri 166 bo muri Ecole des Sciences de Musanze mu mashami y’Imibare, ubugenge n’ubunyabuzima(MCB), Ubutabire, Ubugenge n’ibinyabuzima(PCB) n’abiga mu ishami ry’Ubutabire-Ubugenge n’imibare(PCM) ni bo biyunguye ubumenyi bifashishije Laboratwari zo muri INES-Ruhengeri; aba bakaba banitegura kuzakora ikizamini cy’umwaka wa gatandatu gisoza amashuri yisumbuye.






Umunyamakuru wa Kigali Today/KT Radio
",https://www.kigalitoday.com/uburezi/amashuri/article/abitegura-gusoza-ayisumbuye-bashimye-laboratwari-za-ines-ruhengeri,Education
Gakenke:Abiga imyuga bategerejweho guteza imbere aho bavuka,"Valerie Niyindagiye umwe mu biga muri iri shuri, nyuma yo kurangiza amashuri yisumbuye yatangiye kwiga ibijyanye n’ubudozi.
Agira ati “Nkirangiza kwiga amashuri yisumbuye nanze guheranwa n’ubushomeri mpitamo gukomeza kwiga umwuga w’ubudozi, kuko nzi neza ko hari benshi ufitiye akamaro. Kuba twubakiwe amashuri birafasha buri wese kwiga neza tuzarangize dufite ubumenyi bwimbitse, tube abikorera bibeshejeho”.
Ibi byumba by’amashuri bitanu birimo n’imashini zifashishwa mu myuga itandukanye, byiyongeraho ibiro by’ubuyobozi bw’ishuri, icyumba cy’imyidagaduro gito, ubwiherero umunani n’icyumba cy’umukobwa, byubatswe n’umuryango w’urubyiruko rw’abakirisitu ugamije guhugura urubyiruko mu myuga no kurutoza gukora (JOC Rwanda), ubitewemo inkunga n’igihugu cy’Ubuyapani.
Harerimana Jean Bosco umuyobozi w’uyu muryango yasobanuye ko iri shuri ryatangiriye mu nyubako zitajyanye n’igihe kandi bazikodesha. Intambwe yo kubona inyubako itewe ikaba ishimishije.
Yagize ati “Rwari urugendo rurerure kandi rugoye, yaba abanyeshuri ntibagiraga ahantu hisanzuye ho kwigira, abakeneraga kujya ahandi byabasabaga amikoro yo hejuru, none ubwo izi nyubako zibonetse bizafasha kwiga neza.
Murabona ko iki ari n’igice cy’icyaro, abarangiza bazahazamura bahashyire ibikorwa bituma abahatuye batajya kubishaka ahandi kure”.
Ambasaderi w’igihugu cy’Ubuyapani mu Rwanda Takayuki Miyashita, yahamije ko igihugu cye gitewe ishema no kugira uruhare mu guteza imbere imyuga no kongerera ubushobozi abayiga.
Ati “Nzi neza ko iterambere ry’u Rwanda riri kugenda ryihuta, abarangiza imyuga ni bamwe mu bari kugira uruhare muri uwo muvuduko. Batubakiwe ubushobozi mu myigire hari byinshi igihugu cyahomba. Tumaze kwakira icyifuzo cyo gushyiraho izi nyubako, twafashe iya mbere kugira ngo abiga imyuga bizabafashe kubona akazi, na bo bihangire imirimo ituma bakirigita ifaranga”.
Iri shuri ry’imyuga TVET Muhondo ryuzuye ritwaye miliyoni 66 z’amafaranga y’u Rwanda. Kuva ryatangira mu mwaka wa 2014, abanyeshuri 556 ni bo bamaze kuharangiza, uyu mwaka hakazarangiza abandi 76 mu myuga y’ubudozi, gusudira no gutunganya imisatsi.


Umunyamakuru wa Kigali Today/KT Radio
",https://www.kigalitoday.com/uburezi/ibikorwa-by-uburezi/article/gakenke-abiga-imyuga-bategerejweho-guteza-imbere-aho-bavuka,Education
Gisagara:Abana bagiye kujya bakora umuganda wo gusoma,"Bwabitangaje nyuma y’uko kuwa 28 Nzeri 2019, abana bo kuva mu mwaka wa mbere kugera muwa gatatu bo ku ishuri ribanza rya Munyinya mu murenge wa Mukindo batojwe gusoma, mu gihe ababyeyi babo bakoraga umuganda wo kubakira abatishoboye mu mudugudu w’Agasharu.
Ni igikorwa bakoze babifashijwemo n’umushinga ‘Mureke Dusome’ ndetse na Minisiteri y’uburezi.
Umuyobozi w’akarere ka Gisagara, Jérôme Rutaburingoga, yavuze ko mu rwego rwo gushishikariza abana gukunda gusoma, igikorwa cyo gusoma mu gihe ababyeyi bari mu muganda bazabikomeza muri aka karere.
Yagize ati “Turashaka ko ababyeyi dufatanya kugira ngo abana bagire ibyo bahugiraho. Nk’uko nk’ababyeyi dufite inshingano, n’abana tubahe inshingano bagire icyo bakora, bareke gukura ari inzererezi”.
Yakomeje agira ati “Bizatuma bakura bumva ko buri wese afite icyo agomba gukora mu buzima, badategereje ibyo bahawe. Ni gahunda yo kwigira”.
Ababyeyi bo muri aka gace na bo bavuga ko nyuma y’uko abana basomeye mu ruhame imbere yabo, ab’intyoza bakanabiherwa ibihembo, na bo bagiye gukundisha abana babo gusoma kuko babona ari byiza.
Séraphine Uwiragiye ati “Mfite babiri, umwe yiga mu wa kabiri, undi muwa gatatu. Imirimo yose bakoraga yaba no kuvoma, bajye bayireka baze ku muganda bige gusoma nk’abandi”.
Umunyamabanga wa Leta muri Minisiteri y’uburezi ushinzwe amashuri y’incuke, abanza n’ayisumbuye Dr. Isaac Munyakazi, na we wari muri uyu muganda akanagira uruhare mu guhemba abana bagaragaje ko bazi gusoma kurusha abandi, yavuze ko bashatse ko abana bakora umuganda wo gusoma mu gihe ababyeyi bari mu muganda w’ibikorwa by’amaboko, kuko gusoma ari ingenzi.
Ati “Dushingiye kumenya biturutse ku byo tubwirwa gusa, ubumenyi dukuramo buba bucagase. Ni yo mpamvu tugomba kunganira ubumenyi twigisha cyangwa natwe dukeneye kumenya kugira ngo tumenye aho isi igana, ibyo dusabwa gukora.”
Anavuga ko mu ntangiriro z’umwaka w’amashuri utaha, buri mwana wiga guhera mu mwaka wa mbere kugeza mu wa gatatu w’amashuri abanza azahabwa igitabo cyo gusoma.
Ibi bizanajyanirana no gushyiraho amasomero matoya mu mashuri y’abana, kugira ngo bakurane umuco wo gukunda gusoma.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/gisagara-abana-bagiye-kujya-bakora-umuganda-wo-gusoma,Education
Amashuri yigenga atigisha mu Kinyarwanda azahagarikwa- Minisitiri Munyakazi ,"Aganira n’abafite ibigo by’amashuri mu karere ka Rubavu, Dr. Munyakazi yavuze ko ubukangurambaga bw’iminsi 10 bari gukora bugamije kureba ibibangamira ireme ry’uburezi mu Rwanda, ariko avuga ko ubukangurambaga buzaba ubutaha buzibanda kureba niba ibigo byubahiriza kwigisha muri gahunda byahawe.
Dr. Munyakazi avuga ko hari ibigo bisaba ibyangombwa byo kwigisha muri gahunda ya Leta, ariko ntibiyubahirize nk’uko hari ibisaba kwigisha muri gahunda mpuzamahanga bikigisha muri gahunda ya Leta, kandi uwahawe icyangombwa agomba kugikoresha icyo yagisabiye.
Ati “Reka ngaruke ku rurimi rw’ikinyarwanda tudaha agaciro, cyane cyane amashuri yigenga azi ko Leta yayahaye ibyangombwa byo kwigisha muri gahunda ya Leta, mumenye ko umwaka wa mbere kugera muwa gatatu mu mashuri abanza umwana yiga mu kinyarwanda amasomo yose uretse amasomo y’igifaransa n’icyongereza”.
Asobanura ibyangombwa bitangwa na Minisitere y’Uburezi ku bashaka gushinga amashuri, yavuze ko hari ibigo bya Leta, ibyabikorera, ibyunganira Leta hamwe n’ibigo byigisha gahunda mpuzamahanga.
Avuga ko abahawe ibyangombwa byo kwigisha muri gahunda y’ighugu bagomba kuyubahiriza, mu gihe byinshi mu bigo byigenga byahawe ibi byangombwa byigisha mu ndimi z’amahanga mu myaka itatu yambere bitemewe.
Naho ibigo bifite ibyangombwa byo kwigisha gahunda mpuzamahanga ngo bigisha izo gahunda uretse ko na byo byasabwe kujya byigisha isomo ry’ikinyarwanda.
Dr. Munyakazi avuga ko abakora ibitandukanye n’ibyo basabye bahitamo kugaruka bagahindura ibyangombwa basabye, aho gukora ibitandukanye n’ibyo basabye kuko igenzura niribageraho rigasanga batubahiriza ibyo basabye bazamburwa uburenganzira bahawe.
Umunyamakuru wa Kigali Today/KT Radio
@ sebuharara
",https://www.kigalitoday.com/uburezi/amashuri/article/amashuri-yigenga-atigisha-mu-kinyarwanda-azahagarikwa-minisitiri-munyakazi,Education
Abana batabona bagiye kujya barushanwa gusoma n’ababona,"Byatangarijwe mu muhango wo gusoza irushanwa ryahuje abana bafite ubumuga bwo kutabona biga mu mashuri anyuranye, aho basabwe kwandika inkuru ndende bakanazisomera mu ruhame, bikaba byaratangiriye mu mashuri, ku rwego rw’igihugu bisozwa kuwa 26 Nzeri 2019.
Ni igikorwa cyateguwe na Minisiteri y’Umuco na Siporo (MINISPOC), ku bufatanye n’Ubumwe nyarwanda bw’abatabona (RUB), muri gahunda ikomeje y’ukwezi kwahariwe gusoma no kwandika ya Minisiteri y’Uburezi.
Abana barushanijwe ku rwego rw’igihugu bari 10, bakaba baturutse ku ishuri rya HVP Gatagara ry’i Rwamagana ndetse n’iry’abana bafite ubumuga bwo kutabona ry’i Kibeho mu karere ka Nyaruguru, bakaba baragaragaje ubuhanga bwabo mu kwandika inkuru bifashishije inyandiko yihariye ya ‘Braille’ no kuzisoma.
Umuyobozi w’agateganyo w’inkoranyabitabo y’igihugu, Beata Nyirabahizi, yavuze ko abo bana na bo bashoboye ndetse ko mu gihe kiri imbere bazarushanwa n’abadafite ubumuga.
Ati “Nkurikije uko nabonye basoma inkuru biyandikiye, bigaragaza ko aba bana ari abahanga nubwo bafite ubumuga bwo kutabona. Sinatinya kuvuga ko muri gahunda Minisiteri y’Umuco na Siporo ifite mu minsi iza, duteganya ko amarushanwa nk’aya azaba ahuje abana bafite ubumuga bwo kutabona n’abatabufite”.
Ati “Turasaba ababyeyi rero gufata neza abana babo, ari abafite ubumuga n’abatabufite bagomba gufatwa kimwe, bagahabwa uburenganzira bwabo bwaba ubwo kwiga cyangwa n’ubundi bwose”.
Nsengiyumva Jean Damascène wiga mu mwaka wa gatandatu mu ishami ry’indimi n’ubuvanganzo muri HVP Gatagara/ Rwamagana, avuga ko adatewe impungenge no kurushanwa n’ababona.
Ati “Nta mpungenge zirimo mu kurushanwa n’ababona kuko twese duhimba inkuru, dupfa kuba dufite ubushobozi mu bikoresho dukenera, byose birashoboka. Ndahamya ko twanagera ku rwego rwiza kubera ko niba dukora ikizamini cya Leta tugatsinda n’amanota meza, n’ibindi ntabwo byatunanira”.
Niyonasenze Anita wiga mu mwaka wa kabiri w’ayisumbuye i Kibeho, avuga ko yishimira kuba yarabonye amahirwe yo kwiga atabitekerezaga.
Ati “Mbere numvaga ntacyo twakora ngo tukigereho nk’abandi, ariko kuba Leta yacu yaraduhaye agaciro kangana n’ak’abadafite ubumuga, ni ikintu twishimira cyane. Ubu turiga kimwe n’abandi, tugakora ikizamini cya Leta ndetse tukanatsinda kurusha bamwe badafite ubumuga, bigaragaza rero ko n’akazi tugashoboye”.
Niyonasenze ariko yagaragaje zimwe mu mbogamizi bagihura na zo mu myigire yabo, akifuza ko ababishinzwe bazibonera umuti.
Ati “Ntitubona ibitabo byo gusoma kuko ibyanditse muri braille bitaboneka, bigatuma tutiyongera ubumenyi, ikindi nta mudasobwa dufite zadufasha gukora ubushakashatsi. Hari kandi n’ikibazo cy’inkoni yera iyobora abatabona itabonwa na buri wese kuko ihenze, ngasaba Leta ko yadufasha ngo ibyo bibazo bikemuke”.
Visi Perezida wa RUB, Nshimyumuremyi Mathusalem, yavuze ko mu bindi bibazo bagihura na byo ari icy’amashuri adahagije ku bafite ubumuga bwo kutabona.
Ati “Kugeza ubu amashuri dufite ni atatu gusa, irya Gatagara, iry’i Kibeho ndetse n’irya Gahini, birumvikana ko ari make cyane kandi abana bafite ubumuga bwo kutabona bari mu gihugu cyose kandi bagombye kwiga begereye iwabo. Turimo rero kuganira na Leta n’izindi nzego zita ku burezi kugira ngo ayo mashuri yiyongere”.
Umunyeshuri wabaye uwa mbere muri aya marushanwa ni Niyonasenze Anita w’i Kibeho, batandatu ba mbere bakazahembwa ku itariki 30 Nzeri 2019, umunsi wo gusoza ukwezi kwahariwe gusoma no kwandika kwatangiye ku ya 8 Nzeri 2019.
Insanganyamatsiko y’uko kwezi ikaba igira iti “Gusoma no kwandika mu ndimi zitandukanye ni isoko y’ubumenyi”.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/abana-batabona-bagiye-kujya-barushanwa-gusoma-n-ababona,Education
REB yatunguwe n’ubumenyi buke buhabwa abanyeshuri muri Gicumbi,"Ibi byagaragaye nyuma y’igenzura ritunguranye REB yakoreye mu mashuri yo muri ako karere kuwa 23 Nzeri 2019, ryari riyobowe n’umuyobozi mukuru wa REB Dr. Irené Ndayambaje.
Nyuma y’iryo genzura, Dr. Ndayambaje yatangaje ko iyi myigire n’imyigishirize iteye ubwoba.
Mu ishuri ribanza rya Nyande, China Keitets (ishuri ryigenga ry’imyuga n’ubumenyingiro), ishuri ribanza n’iryisumbuye rya Kibari, abanyeshuri bagowe bikomeye no kwandika amagambo yoroheje yifuriza ikaze abashyitsi, ndetse n’andi magambo y’ikinyarwanda.
Aganira n’abarimu, Dr. Ndayambaje wagaragaje gutungurwa, yagize ati “Aya mashuri arasinziriye, nta rwitwazo abarimu bamaze imyaka irenga icyenda bigisha bakwiye gutanga kuri iyi myigishirize.
Ni gute mwambwira ko mumaze imyaka icyenda mwigisha, mu gihe abanyeshuri banyu bo mu cyiciro cya kabiri cy’amashuri abanza batabasha kwandika interuro yoroshye nka ‘Good morning’ (mwaramutse), ubundi iba izwi n’abiga mu mwaka wa mbere cyangwa mu mashuri y’incuke”.
Uko abagize itsinda ryakoraga ubugenzuzi bakomeje kuzenguruka mu mashuri, ni ko bagiye basanga ishusho ari imwe ku banyeshuri benshi, mu gihe habura ukwezi kumwe gusa ngo abanyeshuri bakore ibizamini bya Leta, Dr. Ndayambaje akibaza ukuntu abo bana bazagezwa ku rugero rwifuzwa.
Ati “Ni ibihe bitangaza muzakora mu kwezi kumwe kugira ngo aba banyeshuri bakore ibizamini”?
Umuyobozi w’ishuri ribanza rya Nyande, Theophile Mutuyeyezu, yemera ko kuva mu mwaka w’amashuri wa 2018, nta mwana n’umwe wo kuri iryo shuri uragaragara mu cyiciro cya 1 cyangwa icya 2 mu bizamini bya Leta.
Ati “Turasaba imbabazi kuri iyi mitsindire, tugiye gutangira kwigisha mu buryo bwihariye abanyeshuri bagaragaza intege nke”.
Ishuri ribanza rya Nyande rifite abanyeshuri 420 n’abarimu umunani, bivuze ko umwarimu akurikirana abana 52 ku mpuzandengo. Imibare yo muri 2017, igaragaza ko umubare ntarengwa w’abanyeshuri mu ishuri ari 37.
Ku ishuri ry’imyuga n’ubumenyingiro rya China Keites, abanyeshuri biga ibyo gutunganya imisatsi bigaragara ko barangije icyiciro rusange cy’amashuri yisumbuye, ntibazi kuvuga inyajwi n’ingombajwi (spelling) zigize ijambo ‘welcome’ (murakaza neza).
Dr. Ndayambaje ati “Bishoboka bite kuba wararangije umwaka wa gatatu w’amashuri yisumbuye, cyangwa wararangije amashuri abanza, ukaba utabasha kuvuga inyajwi zigize ijambo ‘welcome’ ”?
Amashuri menshi yagaragaje kutagira ibyangombwa by’ibanze. China Keites TVET rifite abanyeshuri 200, nta somero rifite kandi rimaze imyaka umunani ryigisha, ibintu Dr. Ndayambaje avuga ko bitemewe.
Ku ishuri rya Kibari, nta munyeshuri n’umwe wo mu mwaka wa gatatu w’amashuri yisumbuye ufite ubumenyi bw’ibanze kuri mudasobwa, nyamara baritegura gukora ibizamini bya Leta.
Umuyobozi w’iri shuri Fabien Yakaremye yabisabiye imbabazi, avuga ko iri shuri arimazeho amezi icyenda gusa, kandi ko yasanze abarimu bigisha ikoranabuhanga batararyize ahubwo barize indimi.
Dr. Ndayambaje yasabye ko hahita hakorwa impinduka, cyangwa se abo barimu bagasezera ku kazi.
Ati “Abo barimu bagomba kwisubiraho cyangwa bagasezera, tugomba gushyiramo imbaraga mu kugenzura imikorere yabo.Hari abumva ko batakorwaho kuko bamaze igihe ku ishuri, ariko tuzabafatira imyanzuro ikomeye ibi nibikomeza gutya”.
Imibare ya Minisiteri y’Uburezi igaragaza ko abanyeshuri 20,000 bo mu karere ka Gicumbi bataye ishuri mu mwaka ushize, bakaba bangana na 6% y’abataye ishuri mu gihugu hose.
Ubu bugenzuzi bwatangiye kuwa mbere 23 Nzeri 2019, bukazakomeza mu kwezi gutaha nka gahunda ya REB ifite insanganyamatsiko igira iti “guteza imbere uruhare rw’abafatanyabikorwa mu mpinduka mu burezi, hongerwa umusaruro uva mu myigishirize”. Ubu bugenzuzi bukazakorerwa mu mashuri 900 mu gihugu hose.
Abanyamakuru ba Kigali Today
@ kigalitoday
",https://www.kigalitoday.com/uburezi/amashuri/article/reb-yatunguwe-n-ubumenyi-buke-buhabwa-abanyeshuri-muri-gicumbi,Education
Huye:Abanyeshuri 170 bigira mu mashuri atagira inzugi n’amadirishya,"Muri aya mashuri yombi, buri shuri ryigiramo abana 85 baza mu byiciro bibiri, bamwe igitondo abandi ikigoroba. Uretse kuba ari ibirangarizwa, hasi ku butaka nta sima irimo, n’ibibaho byifashishwa ni ibyahashyizwe mu rwego rwo kwifashisha mu gihe kitarambye.
Umuyobozi w’iri shuri, Aphrodice Nyaminani, avuga ko aya mashuri ari ahahoze inyubako yigirwagamo imyuga (atelier), yubatswe ahagana mu 1980, yigirwagamo n’abigaga mu mwaka wa karindwi n’uwa munani.
Batangiye kuyifashisha guhera amashuri yatangira muri uyu mwaka wa 2019, kubera ko amashuri yari yababanye makeya.
Agira ati “Twagiye muri gahunda y’ingunga imwe, ku bana bo mu mwaka wa gatanu no mu wa gatandatu, ariko abana baraniyongereye cyane kubera ko ishuri barikanguriwe bakarigana ari benshi. Byatumye rero ibi byumba tubikoresha tutaragira ubushobozi bwo kubisana ngo bimere neza.”
Imiterere y’aya mashuri ituma iyo imvura iguye ari nyinshi abana bajya kugama mu yandi mashuri.
Icyo gihe bareba ishuri rifite irindi biteganye, urugero nko muwa mbere w’amashuri yisubuye bafite iya mbere ibiri, abanyeshuri baho bakajya mu ishuri rimwe, hanyuma abo mu wa kane na bo bakajya mu rindi.
Birumvikana ko icyo gihe ari abo muwa kane ndetse n’abasanzwe bigira mu ishuri bajyanwamo batiga kugeza imvura ihise kubera ubucucike.
N’igihe hari umuyaga ndetse n’imbeho nyinshi, abana bigira muri aya mashuri ntibabasha kwiga neza kuko byose bibageraho nta kibitangiriye.
Nyaminani avuga ko iki kibazo bakigejeje ku buyobozi bw’akarere ka Huye, bwabijeje ko guhera mu kwezi gutaha kwa cumi, bazubaka andi mashuri ku buryo iki kibazo kizakemuka.
Ati “Hari gahunda yo kuzubaka ibyumba by’amashuri bitandatu hano.”
Ibi binemezwa n’umuyobozi w’akarere ka Huye wungirije ushinzwe ubukungu, André Kamana, uvuga ko mu mwaka w’amashuri utaha akarere kazaba karubatse ibyumba 47 muri rusange, naho Banki y’isi ikazabafasha kubaka ibyumba by’amashuri 80 mu karere kose.
Ati “Mu hazubakwa ibyumba by’amashuri n’i Kabusanza harimo”.
Abarimu bigishiriza kuri iki kigo bavuga ko bafite impungenge ko ariya mashuri atandatu azubakwa atazakemura burundu ikibazo cy’ubucucike bafite mu mashuri, nyamara butuma batagera ku ireme ry’uburezi bifuza.
Urugero nko mu mwaka wa gatandatu hari amashuri abiri, ariko buri shuri ryigwamo n’abana 59 biga igitondo n’ikigoroba.
Umwe mu barimu ati “Ubundi buri mwana uba ugomba kumwitaho, ukamuha ubushobozi bwose bushoboka, umutegura kuzakora ikizamini cya Leta. Ariko rwose abana 59 n’iminota 40 buri somo rimara ntibihura.”
Ubucucike bw’abana mu ishuri ngo bunagira ingaruka ku mitsindire yabo, kuko nko mu mwaka ushize nta mwana n’umwe wo kuri iri shuri wabashije kugira amanota amujyana mu bigo abana biga banabibamo (boarding).


Ati “Iki ni ikimenyetso ko imbaraga dushyira mu kwigisha abana zidatanga umusaruro, kandi rwose tuba twakoresheje imbaraga nyinshi.”
Kuri GS Kabusanza, ubu higa abana 1,102 guhera mu ishuri ry’inshuke kugera mu mwaka wa gatatu w’icyiciro cya mbere cy’amashuri yisumbuye.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/huye-abanyeshuri-170-bigira-mu-mu-mashuri-atagira-inzugi-n-amadirishya,Education
Minisiteri y’Uburezi iratanga inama y’uburyo ibibazo biri mu mashuri byakemuka,"Ibyo bikorwa bijyanye no gutanga inama ku ireme ry’uburezi ritangwa mu mashuri, kuganira ku myitwarire y’abarimu ku kazi hamwe n’ikoreshwa ry’indimi mu mashuri, aho bivugwa ko hari ibigo byigisha mu kinyarwanda kuva mu mwaka wa kane kuzamura mu mashuri abanza kandi bigomba kwigisha mu cyongereza, nk’uko hari ibyigisha mu cyongereza kuva mu wa gatatu kumanura kandi bagombye kwigisha mu kinyarwanda.
Minisiteri y’Uburezi yongeye gutegura iyo gahunda mu bigo by’amashuri kugira ngo iteze imbere ireme ry’uburezi ikavuga ko iyo gahunda itanga umusaruro.
Umukozi muri Minisiteri y’Uburezi witwa Eric Niyongabo ni we ukuriye itsinda ry’abatanga inama ku ireme ry’uburezi mu Karere ka Rubavu. Avuga ko hari ibibazo bikemurirwa muri ibyo biganiro.
Yagize ati « Inama nk’izi zikemura ibibazo by’ikoreshwa rya mudasobwa zari zihunitse mu bubiko, ikibazo cy’abarezi batinda kugera ku kazi, abanyeshuri bata amashuri, abanyeshuri bakererwa, ibibazo by’isuku byaragaragaye bishakirwa ibisubizo, n’ubu twizeye ko ibibazo bizaboneka bizashakirwa ibisubizo. »
Ibyo bikorwa byo kuganira no gutanga inama ku ireme ry’uburezi bizamara iminsi 10 bikorwe ku bigo 900 mu turere 30 kandi bizagira uruhare mu gukemura ibibazo biri mu buyobozi bibangamira ireme ry’uburezi.
Niyongabo avuga ko ibyo biganiro biri gukorwa bizibanda ku ireme ry’uburezi, no gutanga amasuzumabumenyi, imyitwarire y’abarezi hamwe no kureba ibyiza biri mu mashuri kugira ngo bishimwe kandi bikoreshwe ahandi nk’uko hazarebwa ibibazo biboneka uko bikemurwa.
Umunyamakuru wa Kigali Today/KT Radio
@ sebuharara
",https://www.kigalitoday.com/uburezi/amashuri/article/minisiteri-y-uburezi-iracukumbura-ibibazo-biri-mu-bigo-by-amashuri-900,Education
Minisiteri y’Uburezi yahembye imishinga 11 y’abashakashatsi amafaranga asaga miliyoni 550,"

Mu mishinga 97 yahatanaga, hatsinze imishinga 11 y’abashakashatsi baturutse mu bigo bitandukanye haba ibya Leta ndetse n’ibyigenga. Imishinga y’abashakashatsi yatsinze yaturutse muri Kaminuza y’u Rwanda(UR), INES-Ruhengeri, Mount Kenya University Rwanda(MKU), Ikigo cy’Igihugu cy’Ubushakashatsi n’Iterambere mu byerekeye inganda (NIRDA), Ikigo cy’Igihugu cy’Ubuzima (RBC) ndetse na Christian University of Rwanda(CHUR).
Iyo mishinga uko ari 11 yatsinze mu bice bine. Mu buzima harimo imishinga irindwi, mu kwihaza mu biribwa harimo ibiri, mu bushakashatsi mu nganda harimo umwe ndetse no mu byerekeranye n’umutungo kamere harimo umushinga umwe.


Minisitiri w’Uburezi Dr. Eugene Mutimura yashimiye abo imishinga yabo yatsinze. Yagize ati “Guverinoma yiteguye gukomeza gushyigikira imishinga itandukanye iteza imbere Siyansi n’Ikoranabuhanga haba mu bigo bya Leta n’ibyigenga. Mu rwego gukomeza kubaka no gukomeza kwagura ikoranabuhanga na siyansi .”
Minisitiri Mutimura yakomeje agira ati “Mukwiye kubyaza umusaruro ibihembo mwabonye uyu munsi kugira ngo turusheho guteza imbere igihugu biciye no mu burezi.”


Umuyobozi wungirije wa INES Ruhengeri ushinzwe amasomo n’ubushakashatsi , Dr. Niyonzima Niyongabo François, ndetse akaba n’umwe mu bafite umushinga watsinze, yagize ati “Twakiriye neza ibihembo twahawe ndetse no kuba Leta y’u Rwanda ikomeza gushyigikira ikoranabuhanga na siyansi ibinyujije mu nkunga idutera nkatwe dufitemo imishinga igera kuri itatu.”


Amafoto: MINEDUC
",https://www.kigalitoday.com/uburezi/ibikorwa-by-uburezi/article/minisiteri-y-uburezi-yahembye-imishinga-11-y-abashakashatsi-amafaranga-asaga-miliyoni-550,Education
Kuba abana bavuga indimi z’amahanga si bwo buhanga- Minisitiri Munyakazi,"

Yabivuze kuwa 18 Kanama 2019, ubwo yari mu gikorwa cyo gushishikariza abana bato kugira umuco wo gusoma, kikaba ari kimwe mu bikorwa byateganyijwe muri uku kwezi kwahariwe gusoma no kwandika.
Minisitiri Munyakazi yavuze ko bibabaje kumva ko umwana wo mu mashuri y’incuke ataha mu rugo ntavuge ikinyarwanda kandi ari rwo rurimi rw’ibanze.
Agira ati “Birababaje uyu munsi kubona hari ababyeyi usanga bumva ko kuvuga ururimi rw’ikinyarwanda mu rugo nta gaciro bifite. Ku mwana muto wiga mu mashuri y’incuke cyangwa mu mashuri abanza, kuza mu rugo avuga indimi z’amahanga ari byo bigaragaza ko azaba umuhanga, ibyo ni ukwibeshya. Iriya ni imyaka baba bagomba kwigishwamo no kwiga ururimi rwabo”.


Ati “Baba bari muri ya myaka ubwonko bwabo bufata vuba, bityo ibyo biga bakabifata byihuse ari uko babyize mu rurimi gakondo, bikanaborohera kuzamenya za ndimi z’amahanga nibakura. Kuba dufite ururimi rumwe twumvikanaho twese nk’Abanyarwanda ni ishema ryacu, ntitwagombye kwemera ko rugenda rukendera”.
Yakomeje avuga ko buri Munyarwanda yagombye guharanira guhesha agaciro ururimi rwe ndetse akanarwigisha abanyamahanga nk’uko Abanyarwaba bahora bifuza kumenya indimi z’amahanga.
Muri icyo gikorwa hasuwe amashuri atandukanye yo mu karere ka Gisagara, aho abayobozi banyuranye birebeye urwego abana bo mu mashuri y’incuke bagezeho bamenya gusoma no kwandika ikinyarwanda.
Umwe mu babyeyi bari bitabiriye icyo gokorwa, Mukamurenzi Donata, yavuze ko yumvaga umwana uzi ubwenge ari uvuga indimi z’amahanga.
Ati “Nkanjye iyo numva abana bavuga icyongereza, mba numva ari ibintu bikomeye cyane bamenye bigatuma nishyiramo ko ari bo bazi ubwenge. Icyakora no kumenya neza ikinyarwanda mbona ari byiza kuko bituma umwana atibagirwa iby’iwabo”.
Umuhuzabikorwa wa gahunda y’igihugu y’imbonezamikurire mu bana bato, Dr. Anita Asiimwe, yavuze ko kugira ngo umwana akure neza ndetse azabe umuhanga ari uko ubwonko bwe bukangurwa hakiri kare.


Ati “Gukangura ubwonko bw’umwana hakiri kare ni ingenzi. Ibyo turimo byo gusoma no kwandika ku bana b’amashuri abanza n’ay’incuke, buriya bigira agaciro iyo ubwonko bw’umwana bwakanguwe akiri muto, ndavuga akiri mu nda ya nyina, ni ukuvuga kumuririmbira ukorakora inda, iyo yavutse umubyeyi akamwonsa amureba anamusekera”.
Icyo gikorwa cyitabiriwe kandi n’abafatanyabikorwa batandukanye barimo umuryango utera inkunga mu burezi (VSO), ufite umushinga wa ‘Itegure gusoma’ ndetse n’Ishami ry’Umuryango w’Abibumbye ryita ku bana (UNICEF), iri shami rikaba ririmo kubaka ibyumba by’amashuri y’incuke, aho ngo hamaze kubakwa ibyumba 78 hirya no hino mu gihugu.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/kuba-abana-bavuga-indimi-z-amahanga-si-bwo-buhanga-minisitiri-munyakazi,Education
INES-Ruhengeri: Batangiye umwaka w’amashuri basabwa kwitwara neza,"Mu biganiro byabaye kuwa mbere tariki ya 16 Nzeri 2019 bikitabirwa n’abanyeshuri bashya batangiye kwiga muri INES-Ruhengeri n’umuyobozi w’iyi Kaminuza y’ubumenyingiro Padiri Dr. Hagenimana Fabien, yabasobanuriye amavu n’amavuko y’iyi kaminuza, imikorere, intumbero yayo n’uruhare igira mu iterambere ry’abayituriye.
Daniel Emeka Wachiku, umunyeshuri mushya waje kwiga muri INES-Ruhengeri ibijyanye n’icungamari aturutse mu gihugu cya Nigeria, yagarutse ku mpamvu yahisemo kwiga muri kaminuza y’Ubumenyingiro ya INES-Ruhengeri n’uko azitwara kugira ngo inzozi afite azabashe kuzigeraho.
Yagize ati: “Ibyiza by’iyi kaminuza nabibwiwe n’umwe mu banyeshuri usanzwe ayigamo tuba ku rubuga rumwe rwa whatsap, duhuriraho na bagenzi banjye bo mu bihugu byo ku mugabane wa Afurika.
Nsanzwe mfite impamyabumenyi ya kaminuza nakuye mu gihugu cyanjye cya Nigeriya mu bijyanye n’ikoranabuhanga, nifuje no kwiga ibijyanye n’icungamari hano mu Rwanda kugira ngo ngire ubumenyi buzamfasha gutahura ahakiri imbogamizi mu birebana n’imicungire y’ibigo n’imari n’uko twabibonera ibisubizo.
Nasanze iyi Kaminuza ya INES-Ruhengeri izamfasha kubigeraho, biri n’amahire ko turi hano duturuka ahantu hatandukanye, ku buryo bizafasha buri wese kugira ibindi amenya abyigiye kuri mugenzi we”.
Habarurema Joselyne, Umunyarwandakazi watangiye kuhiga ibijyanye n’ubwubatsi we yagize ati: “Hari abantu benshi nzi bize hano muri INES-Ruhengeri bihangiye imirimo, abandi babona akazi keza kubera ubumenyi bahakuye.
Ibyo byanteye ishyaka ryo kuza kuhiga ubwubatsi kugira ngo nzarangize mfite ubushobozi bwo kugira icyo nigezaho; hano maze kuhabona ibikoresho bihanitse tuzifashisha twiga, n’abarimu barahari kandi benshi, icyo nzongeraho ni ukwitwara neza no gukurikira amasomo mu buryo bwimbitse kugira ngo inzozi mfite zo kuzaba umwubatsi w’icyitegererezo nzazigereho”.
Mu kiganiro bahawe n’Umuyobozi wa INES-Ruhengeri, Padiri Dr. Hagenimana Fabien yababwiye ko nibagira imyitwarire yo kurangwa n’imico myiza, ubwubahane no gushyira imbere amasomo, bazayarangiza bashoboye kuba intangarugero mu bandi no kugira uruhare mu kubaka ibihugu bizima.
Yagize ati: “Nibabyaze umusaruro ibyiza byo kuba baje kwiga muri INES-Ruhengeri, kuko amashami dufite yigishiriza mu cyerecyezo cy’ubumenyingiro, kuko bigishwa bakanabishyira mu ngiro; ibi bibafasha kurangiza ku isoko ry’umurimo ritamukemanga ahubwo rimwishimiye. Turabasaba kugira imico n’imyitwarire myiza bizatume barangiza ari abantu bashoboye bagirire ibihugu byabo akamaro”.


Uretse umubare munini w’abanyeshuri b’Abanyarwanda bari kwiga muri kaminuza y’ubumenyingiro ya INES-Ruhengeri, hari n’abaturutse mu bindi bihugu birimo u Burundi, Uganda, Congo Brasavile, Repubulika iharanira demukarasi ya Congo, Tchad na Nigeria.
Iyi kaminuza ikaba ifite amashami yigisha ibijyanye n’ubwubatsi, amazi, ibarurishamibare, gupima ubutaka, imitegekere n’imicungire y’ubutaka, ikoranabuhanga mu biribwa no mu bihingwa, icungamari, guhanga umurimo, ubukungu, uburezi ndetse n’amategeko.
Hari n’icyiciro cya gatatu cya kaminuza muri porogaramu mpuzamahanga; byose byubakiye ku myigishirize igamije ubunyamwuga butangwa n’abarimu b’inzobere, bifashisha za laboratwari n’ikoranabuhanga rigezweho.
Abanyeshuri barenga 400 ni bo bamaze kwiyandikisha kuziga mu mashami ahabarizwa kandi kwandika abakeneye kwiga muri INES-Ruhengeri mu mwaka w’amashuri 2019-2020 na byo bikaba bigikomeje aho bacyira abakeneye kwiga ku manywa, nijoro cyangwa se mu mpera z’icyumweru.
Umunyamakuru wa Kigali Today/KT Radio
",https://www.kigalitoday.com/uburezi/amashuri/article/ines-ruhengeri-batangiye-umwaka-w-amashuri-basabwa-kwitwara-neza,Education
NEP Kora Wigire imaze kwigisha imyuga urubyiruko ibihumbi 45,"Umuhuzabikorwa wa NEP Kora Wigire, Nzabandora Abdallah avuga ko iyi gahunda yazamuye ubumenyi ku bakora imyuga mu Rwanda mu kubafasha kongera ubumenyi no kunoza ibyo bakora bituma gahunda ya ‘Made in Rwanda’ igerwaho ndetse no kongera umurimo ku baturage.
Nzabandora yabitangaje mu gihe mu ishuri rikuru ry’imyuga n’ubumenyingiro IPRC Karongi, hasozwaga amahugurwa y’igihe gito ryatangaga ku rubyiruko 355 bigaga imyuga y’ububaji, guteka, ubwubatsi, gusudira, ubukanishi no kwakira abashyitsi.
Iyi myuga abize bavuga ko bari bakeneye kuyimenya kugira ngo bashobore kwihangira umurimo aho kwicara badafite akazi.
 Nyirarukundo Honorine ni umunyeshuri wigishijwe ububaji, avuga ko yumva ashaka gushinga ikigo cye gikora ububaji.


Ati ""Najyaga mbona kuri televisiyo bamamaza ibikorwa by’ububaji nkabura aho nabyigira, nagize Imana hano batanga itangazo, nabyize neza kandi nizeye ko ubumenyi nahawe nzabukoresha nkazatangiza ikigo gikomeye gikora ububaji"".
Umuyobozi w’agateganyo w’akarere ka Karongi Twagirayezu Emmanuel, avuga ko akarere gafite gahunda yo guteza imbere urubyiruko rwize imyuga aho mu mihigo y’akarere uyu mwaka bazafasha imishinga y’urubyiruko 85 mu gihe mu mwaka washize hafashijwe imishinga 90.
Nubwo ubuyobozi bw’akarere butazi umubare w’urubyiruko rukeneye ubufasha bwo kwiga imyuga kimwe n’abafite imishinga yo kwihangira imirimo, umuhuzabikorwa wa NEP Kora Wigire Nzabandora Abdallah avuga ko mu myaka itanu ishize urubyiruko ibihumbi 45 rumaze guhabwa amahugurwa mu kubafasha kubona ubumenyi butuma bashobora kwihangira umurimo.


Avuga ko abarangije za kaminuza batarabona imirimo na bo bakwiye kwitabira guhabwa amahugurwa y’imyuga kugira ngo bashobore kongera ubumenyi aho kwiheba ko akazi kabuze.
Umuyobozi wa IPRC Karongi Ing. Paul Umukunzi, avuga ko urubyiruko 355 bigishije bizera ko bagiye guhanga imirimo aho kujya kwaka akazi.
Akomeza avuga ko urubyiruko rwize muri iki kigo bakomeza kurukurikirana ndetse abakeneye ubufasha bakagaruka ikigo kikabibafashamo kugira ngo bashobore kugera ku byo bifuza.
Umunyamakuru wa Kigali Today/KT Radio
@ sebuharara
",https://www.kigalitoday.com/uburezi/ibikorwa-by-uburezi/article/nep-kora-wigire-imaze-kwigisha-imyuga-urubyiruko-ibihumbi-45,Education
PAC yanenze imitangire y’amasoko muri REB,"

Raporo y’igenzura yagaragajwe kuwa kane 12 Nzeri 2019, yagaragaje ko ikigo cy’igihugu gishinzwe guteza imbere uburezi (REB), cyahaye rwiyemezamirimo isoko ryo kubaka amashuri kigendeye ku masezerano y’icyizere gusa.
Raporo y’umugenzuzi mukuru w’imari ya Leta 2017-2018, igaragaza ko isoko rya miliyoni 721Frw ryagombaga kubakisha amshuri y’inshuke mu turere twa Rutsiro, Nyaruguru, Gatsibo, Gisagara na Ngororero.
Iyo raporo ivuga ko “Mu karere ka Rutsiro, sosiyete Betex Ltd yakuwe ku rutonde rw’abahataniraga iryo soko, kuko itagaragazaga neza icyemezo cyo kubona inguzanyo (line of credit).
Iryo soko ryaje guhabwa sosiyete yitwa Ecome Ltd ivuga ko yujuje ibisabwa byose, ariko igaragaza ko yagirirwa icyizere ikabanza ikazazana icyemezo cyo kubona inguzanyo nyuma (line of credit), kugira ngo izabashe kurangiza iryo soko.
Depite Beline Uwineza ati “Ibi bisobanuye ko nta cyemezo cyo kubona inguzanyo cyagaragajwe rero”! Agakomeza avuga ko amasoko yose uko ari ane yatanzwe ubu buryo butagaragajwe.
Naho umugenzuzi mukuru w’imari ya Leta Biraro Obadiah we ati “Ni gute mwatanga isoko mugendeye ku cyizere gusa! Ibi ni uburangare nahoze mvuga muri REB. Ikigo cyabuzemo ubunyamwuga n’indangagaciro zo gukunda igihugu mu gucunga umutungo”.
Umuyobozi wa Ecome Ltd abajijwe ku by’isoko ryo mu karere ka Rutsiro, yagize ati “Napiganiye isoko mfite icyizere nahawe na banki ko izampa inguzanyo”.
Yavuze ko ataramurika inyubako z’amashuri kuko REB na UNICEF (abaterankunga b’uyu mushinga), banze kwemeranya na we ku mafaranga miliyoni 20Frw y’inyongera, yatewe n’imirimo itari yitezwe kubera imiterere y’akarere ka Rutsiro kagizwe n’imisozi miremire.
Umugenzuzi mukuru w’imari ya Leta Biraro Obadiah yavuze ko iki kibazo cyazamuwe kubera itekinika ryakozwe mu gutanga isoko.
Umuyobozi mukuru wa REB Dr. Ndayambaje Irené yemera ko amasoko yatanzwe mu buryo butanoze, ari na byo byaviriyemo babiri bahoze ari abayobozi b’iki kigo guhagarikwa bakagezwa mu nkiko kubera imicungire mibi y’umutungo wa rubanda.
Umuyobozi wa PAC Depite Jean Chrysostom Ngabitsinze we yibaza ukuntu nta cyakozwe kuri abo bakozi bashobora kuba barakoze amakosa, bakaba bakiri mu kazi ka Leta.
Dr. Ndayambaje uyobora REB we akavuga ko hari abahawe ibihano byo mu rwego rw’akazi, naho abandi bakaba barasezeye ku mirimo yabo.
Depite Ngabitsinze ati “Ubwo bivuze ko basezeye bamaze kuzuza imifuka yabo. Ntabwo ari igitekerezo cyiza niba REB ntacyo ibikoraho”.
Abanyamakuru ba Kigali Today
@ kigalitoday
",https://www.kigalitoday.com/uburezi/ibikorwa-by-uburezi/article/pac-yanenze-imitangire-y-amasoko-muri-reb,Education
Karongi: Umunyeshuri yemerewe kwiga aho ashaka ku isi atararangiza ayisumbuye,"Uyu munyeshuri yakoze porogaramu ifasha mu gusaba serivisi z’umutekano w’abanyeshuri cyangwa abarwayi kwa muganga, ikaba yaramuritswe mu marushanwa y’udushya mu burezi yitabiriwe n’abanyeshuri.
Iyo porogaramu yegukanye igihembo harimo no kwemerera umunyeshuri wayikoze kuzajya kwiga muri kaminuza ashaka narangiza amashuri yisumbuye.
Mugiraneza w’imyaka 19 avuka mu Karere ka Nyamasheke, akaba yarashoboye gukora iyi porogaramu abihereye ku banyeshuri bigana basohotse ikigo mu ijoro ubuyobozi bukabirukana.
Agira ati ""Natekereje gukora porogaramu ituma abanyeshuri batagomba gusohoka ikigo bakaba bakwirukanwa, kuko yo igenzura umuntu wegereye umuryango mu gihe abandi banyeshuri baryamye, igahita ihamagara umuyobozi agahagarika umunyeshuri atarasohoka ngo yirukanwe"".
Akomeza agira ati ""Mu bushakashatsi nakomeje gukora rero nasanze ishobora no gukoreshwa kwa muganga no mu bindi bikorwa mu gusaba serivisi zihuse, aho umurwayi akanda ku kantu kari ku gitanda mu gihe akeneye muganga igahita ihamagara muganga akaza kureba umurwayi"".
Mugiraneza avuga ko nubwo ategereje gukora ikizamini gisoza amasomo arangiza icyiciro cy’amashuri yisumbuye ngo yifuza gukomereza mu gihugu cy’u Bwongereza kugira ngo anononsore ubushakashatsi yatangiye.
Ati ""Ndabizi ko nemerewe kujya kwiga aho nshaka, gusa njye numva nazajya mu gihugu cy’u Bwongereza kuko bigisha mu Cyongereza nk’ururimi nsanzwe nkoresha, ikindi ni igihugu cyateye imbere mu ikoranabuhanga"".
Mugiraneza wiga mu mwaka wa gatandatu mu cyahoze ari ‘Mechanique automobile’, avuga ko n’ubu afite ubundi bushakashatsi yatangiye bwo gukora akadege gato kajyana imizigo.
Umuyobozi wa IPRC Karongi Ing. Paul Umukunzi, avuga ko iki kigo gifasha abakigamo gukora ubushakashatsi ndetse ngo n’iyo barangije bemererwa kugaruka gukoresha ibikoresho byo mu kigo kugira ngo ubushakashatsi bwabo bugerweho.
Umunyamakuru wa Kigali Today/KT Radio
@ sebuharara
",https://www.kigalitoday.com/uburezi/ibikorwa-by-uburezi/article/karongi-umunyeshuri-yemerewe-kwiga-aho-ashaka-ku-isi-atararangiza-ayisumbuye,Education
IPRC-Musanze igiye gukorana umushinga n’u Bushinwa wa miliyari 6 FRW wo kuzamura amasomo y’ubumenyingiro,"Intumwa zaturutse muri Minisiteri y’Uburezi mu Bushinwa zagiriye uruzinduko mu ishuri rikuru rya IPRC-Musanze ku wa gatatu tariki 11 Nzeri 2019. Izo ntumwa zagiranye ibiganiro n’ubuyobozi bw’iryo shuri, barebera hamwe uburyo iryo shuri ryahabwa iyo nkunga yo kwifashisha mu masomo y’ubumenyingiro.
Umuyobozi wa IPRC-Musanze, Eng Abayisenga Emile aganira na Kigali Today, yavuze ko uwo mushinga watangiye mu mwaka ushize, aho Perezida w’igihugu cy’ u Bushinwa yasuye bimwe mu bihugu bya Afurika, abona ko ibyo bihugu na byo bikeneye gahunda ya Luban Workshop yo guteza imbere imyuga nk’uko byatangijwe mu yindi migabane.
Abayisenga yavuze ko Luban Workshop ari ihuriro ry’amashyirahamwe mu Bushinwa ajyanye na gahunda y’Uburezi, aho afasha ibihugu binyuranye, mu rwego rwo kuzamura porogaramu y’ubumenyingiro mu mashuri makuru.
Agira ati “Uwakumva ijambo Workshop yagira ngo ni ibintu by’ibikoresho, ariko si byo. Ni imishinga cyangwa amashyirahamwe ashyirwamo amafaranga hagamijwe gufasha amashuri kuzamura ubumenyingiro mu bihugu binyuranye bahereye ku byo bahasanze atari ugutangirira kuri zero”.
Akomeza agira ati “Buri Workshop bashyiramo miliyari esheshatu z’amafaranga y’u Rwanda, kugira ngo ibyo twigisha mu bumenyingiro turusheho kubikora neza, ahatari ibikoresho bihagije bakabitwongerera, ahari abakozi bake bakatuzanira abamenyi babizi kurushaho. Ni byo mwumva nka za JICA, za KOICA n’izindi”.
Umuyobozi wungirije muri Minisiteri y’Uburezi mu gihugu cy’u Bushinwa, Mr. Chi Yushou, wari uhagarariye iryo tsinda ry’impuguke zaturutse mu Bushinwa, yavuze ko Igihugu cy’u Bushinwa cyatangije gahunda y’amashyirahamwe yiswe Luban Workshop hagamijwe kurushaho guteza imbere amashuri y’ubumenyingiro muri icyo gihugu, hongerwa n’abahanga mu kwigisha ayo masomo.
Avuga ko nyuma yo kubona ko uwo mushinga ugeze ku ntego zawo, icyo gihugu cyawugejeje no mu yandi mashuri yo mu yindi migabane.
Ati “Luban Workshop tumaze kubona ko igeze ku ntego zayo zo kuzamura ireme ry’ubumenyingiro mu gihugu cy’u Bushinwa, twiga n’uburyo twayigeza no mu yindi migabane, aho tumaze kuyigeza mu bihugu umunani ibyinshi bikaba ari ibyo muri Aziya.
Mr. Chi Yushou yavuze ko igihe ari iki kugira ngo n’umugabane wa Afurika ugerweho n’ayo mahirwe.
Ati “Ni na cyo cyatuzanye hano muri IPRC-Musanze nk’ishuri risanzwe rifitanye umubano wihariye n’igihugu cy’u Bushinwa. Hari amahirwe menshi ko iri shuri ryabona imwe muri Luban Workshop icumi tugiye kugeza ku mugabane wa Afurika”.
Eng. Abayisenga Emile, yavuze ko amahirwe yo gutoranywa mu yandi mashuri akaba ari bo basurwa yaturutse ku bushake iryo shuri ryagize bwo kugaragaza ko bakeneye imikoranire ubwo bamaraga kumenya amakuru ko hari Luban Workshop zateganyirijwe Afurika.
Ngo bahise bashakisha uburyo izo Workshops icumi zigiye gutangwa muri Afurika, imwe yaza mu ishuri rya IPRC-Musanze.
Agira ati “Tukimara kumenya ayo makuru twahise tubagaragariza ko dukeneye imikoranire. Ubu badusuye aho bagenda bareba ibyagezweho n’ibikenewe. Baje hano bavuye muri Afurika y’Epfo, Kenya na Maroc. Nyuma bazagenda bicare barebe ibyo basanze muri Afurika, bibaze ngo aho hantu icumi ziratangwa ni he? Turizera ko natwe tuzaba turimo, ni na yo mpamvu badusuye mu buryo bwo gufata amakuru kugira ngo bazayahereho bafata umwanzuro”.
Umuyobozi wa IPRC-Musanze kandi icyizere cy’uko Luban Workshop yagera mu Rwanda, by’umwihariko muri IPRC-Musanze, agikura ku mikoranire iryo shuri n’igihugu cy’u Rwanda bisanzwe bafitanye n’igihugu cy’u Bushinwa aho bafitanye ubufatanye n’amwe mu mashuri yo mu Bushinwa.
Agira ati “Icy’ingenzi ni uko Workshop yaza hano mu Rwanda. Kandi muri IPRC-Musanze, icyizere ni cyinshi. Ndagishingira ku buryo bashimye ibyo babonye hano muri iri shuri, bashima n’ubufatanye dusanzwe dufitanye n’ishuri ry’iwabo ryitwa JINHUA Polytechnic”.
Inyito ‘Luban Workshop’ ngo yaturutse ku mugabo w’umukurambere wo mu gihugu cy’u Bushinwa bafata nk’icyitegererezo muri icyo gihugu mu mwuga w’ububaji. Babimwitirira bagamije guteza imbere amashuri y’ubumenyingiro.
Iryo tsinda ry’Abashinwa, uretse uruzinduko bagiriye muri IPRC-Musanze, ngo banasuye na Minisiteri y’Uburezi mu Rwanda bagirana ibiganiro birambuye kuri uwo mushinga.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/article/iprc-musanze-igiye-gukorana-umushinga-n-u-bushinwa-wa-miliyari-6-frw-wo-kuzamura-amasomo-y-ubumenyingiro,Education
Menya uko abarimu bakosora ibizamini bya Leta batoranywa n’inyungu bakuramo,"

Ibyo bizamini bikosorwa n’abarimu baba batoranyijwe mu gihugu hose, nyuma yo kwandika babisaba, abujuje ibisabwa bagahabwa ikizamini, hanyuma abagitsinze bagahabwa ako kazi.
Kwiyandikisha ku barimu bagomba gukosora ibizamini bya Leta by’uyu mwaka wa 2019, byatangiye tariki ya 01 bikazageza kuri 15 Nzeri 2019.
Kigali Today yashatse kumenya icyo bagenderaho batoranya abakosora, ubwoko bw’ibizami abatoranyijwe bahabwa, ndetse niba hari n’inyungu ukosora akuramo.
Abaganiriye na Kigali Today basobanuye ko buri mwarimu aba afite uburenganzira bwo gusaba gukosora ibizamini bya Leta mu cyiciro yigishamo, kandi ko abatoranyijwe bakora ibizamini mu isomo (subject) bazakosora bageze aho bakosorera, hanyuma abagize hejuru y’amanota 60% bakaba aribo bemererwa, naho abagize munsi yayo bakitahira.
Bavuga kandi ko umwarimu ukosora ikizamini cya Leta aba agenewe umushahara w’amafaranga y’u Rwanda 360 ku wakosoye umunyeshuri umwe wo mu cyiciro gisoza amashuri yisumbuye (A’level), 316Frs ku wakosoye umunyeshuri umwe wo mu cyiciro rusange (O’Level) na 220Frws ku mwarimu wakosoye umunyeshuri usoza icyiciro cy’amashuri abanza (P6).
Ibi bisobanuye ko umwarimo ahembwa amafaranga bitewe n’umubare w’abanyeshuri yakosoye mu cyiciro yakosoyemo.
Umuyobozi w’ikigo cy’amashuri cya G.S Mwendo mu karere ka Bugesera, Ntakaziraho Venuste, agira ati “Iyo bagezeyo bakora ikizamini cyakozwe n’abanyeshuri bakagira inota bafatiraho utarigezeho agataha. Ikindi ni uko hari ibigenderwaho (Criteria), nk’ ingengabihe igaragaza amasomo umwarimu usaba gukosora yigisha (time table), isinywe n’umuyobozi w’ishuri, kopi y’impamyabumenyi ndetse n’indangamuntu, waba warigeze gukosora ugashyiraho n’icyemezo cy’uko wigeze kubikora”.
Dr. Sebaganwa Alphonse, Umuyobozi w’Ishami rishinzwe ibizamini n’isuzumabumenyi mu Kigo cy’igihugu gishinzwe guteza imbere uburezi (REB), yabwiye Kigali Today ko ibisabwa byose kugira ngo umwarimu asabe gukora ibizami bya Leta biri ku rubuga rw’icyo kigo (website), ndetse yemeza ko umwarimu ahembwa bitewe n’impapuro yakosoye.
Ati “Umwarimu mbere na mbere yunguka ko hari serivisi ahaye igihugu. Nta mpungenge z’uko abarimu bakwitwaza ko bahemberwa umubare w’ibyo bakosoye, kuko urupapuro rugomba kunyura mu maboko y’abantu batandatu bakarukosora. Urumva rero ko niba uwa mbere akosoye nabi, bitagera ku wa 6 nawe agikosora nabi.”
Gukosora ibizamini habamo ibyiciro bitandukanye, kandi bihembwa mu buryo butandukanye. Nyuma y’ icyiciro cy’abakosozi (markers) ari bo bahembwa 360Frws ku wakosoye umunyeshuri umwe urangiza ayisumbuye na 316Frws ku wakosoye urangiza icyiciro rusange cy’ayisumbuye, haza icyiciro cy’umuntu uhagarariye itsinda ry’abantu nka 5 (team leaders) muri buri somo runaka, agahembwa 12,000frw buri munsi.
Hari kandi icyiciro cy’abahagarariye isomo rimwe cyangwa abiri bitewe n’impamvu (chief markers), abo bagahembwa 12.500frws ku munsi, ndetse n’ icyiciro cy’abashinzwe kugenzura niba amanota ateranyije neza (checkers) abo bagahembwa 8.000Frws ku munsi, uhereye igihe batangiriye.
",https://www.kigalitoday.com/uburezi/ibikorwa-by-uburezi/article/menya-uko-abarimu-bakosora-ibizami-bya-leta-batoranywa-n-inyungu-bakuramo,Education
IPRC Musanze na Jinhua Polytechnic byasinyanye amasezerano yo gushyigikira ireme ry’imyuga,"Hari mu gikorwa cyo gushyira umukono ku masezerano y’ubufatanye impande zombi zasinyanye tariki ya 8 Nzeri 2019. Aya masezerano agiye kumara imyaka itanu akubiyemo imikoranire hagati y’impande zombi mu birebana no guteza imbere ireme ry’uburezi bushingiye ku myuga binyuze mu guhanahana abarimu, kongerera abanyeshuri ubushobozi yaba mu bijyanye no guteza imbere ubuhinzi, ikoranabuhanga n’ibindi.
Aya masezerano yiyongera ku yandi yari amaze imyaka itatu ashyirwa mu bikorwa yibanze ku kubaka ubushobozi bw’abarimu n’abanyeshuri bo muri iri shuri(IPRC Musanze).
Eng. Abayisenga Emile uyobora IPRC Musanze yagize ati: “Muri icyo gihe gishize batwoherereje abarimu baturutse mu ishuri ryaho, bane bahugura abarimu n’abanyeshuri bacu mu myuga y’ibyiciro bitandukanye. Natwe ni ko byagenze kuko twoherejeyo abacu batatu kujya kwihugurayo. Ibi byadufashije kubaka ireme ry’uburezi ku buryo twifuza kubikomeza ndetse tukarushaho”.


Amasezerano agiye kumara imyaka itanu ashyirwa mu bikorwa agiye gukomeza kubakira ku bikorwa impande zombi zisanzwe zifatanya. Ayo masezerano kandi agaragaza ko hagiye no gushyirwa imbaraga mu kwigisha ururimi rw’igishinwa.
Umuyobozi mukuru w’Ishuri rikuru ry’imyuga n’ubumenyi ngiro mu Rwanda, Dr James Gashumba yagaragaje ko u Rwanda rukeneye gukomeza kubaka ubushobozi bw’abiga imyuga bagomba kujya barangiza amasomo ari ba rwiyemezamirimo bafite ububasha bwo gukora ibifite ireme ku isoko ry’umurimo.
Yagize ati: “Twishimiye uburyo ubufatanye bw’aya mashuri y’imyuga yombi mu myaka yabanje bwatanze umusaruro kugeza ubwo igikurikiyeho ari ukubwagura yaba mu buryo bw’ikoranabuhanga, ubuhinzi n’ibindi. Ikindi muzi neza ko igihugu cy’u Bushinwa cyateye imbere. Kuba twakomeza gukorana bya hafi biranafungurira urubyiruko rwacu amarembo yo kwagura imishinga cyangwa ibikorwa bitandukanye bashobora guhanga impande zombi zikabyungukiramo”.


SUN Xianhu wari uhagarariye ishuri Jinhua Polytechnic muri iki gikorwa na we yahamije ko impande zombi zizungukira muri ubu bufatanye.
Ati “Ubufatanye bugiye gukomeza hagati y’amashuri yacu ni koko bugiye kuzamura ireme ry’imyuga ku ruhande rw’u Rwanda. Ku ruhande rwacu muzi neza ko umunsi ku wundi hari ibikorwa bigenda bivuka birimo inganda nshya cyangwa ibindi bigo bitanga akazi bigakenera abakozi. Aya masezerano rero ari mu bigiye kudufasha kubaka ubushobozi buzorohereza impande zombi kubigeraho”.
Igihugu cy’u Bushinwa gisanzwe ari na cyo cyubatse ishuri rya IPRC Musanze ryuzuye mu mwaka wa 2015, aho kuri ubu icyo gihugu cyamaze no gutangiza ku mugaragaro umushinga wo kuryagura.


",https://www.kigalitoday.com/uburezi/ibikorwa-by-uburezi/article/iprc-musanze-na-jinhua-polytechnic-byasinyanye-amasezerano-yo-gushyigikira-ireme-ry-imyuga,Education
Leta irahamagarira abanyeshuri kuyitabaza bakazamuka ari abashoramari,"Kambabazi na bagenzi be biga mu mashuri atandukanye mu gihugu, babanje kumurikira Minisitiri w’uburezi hamwe n’abandi bayobozi batandukanye, ibyo bakora mu gihe baba barangije amasomo yo mu ishuri.
We na Turikumana Jean-Bosco bigana i Mukono berekanye ibintu bitandukanye bakorera mu kigo, birimo amavuta yo kwisiga, ifu y’ibibuto bya avoka ikoreshwa mu mwanya w’icyayi abantu banywa, ibifashi (colle) bikorwa mu bipfunyika bicuruzwamo televiziyo na radio, n’ibindi.
Hari n’amakara akozwe mu mpapuro basekura bakavanga n’ivu ryo mu ziko, umuti w’inkweto (cirage) bakora mu ifu y’amabuye ya radio, ingwa zo kwandikisha mu ishuri bakora mu gitaka cy’ingugu n’ibishishwa by’amagi bivanze n’ifu y’imyumbati.
Kambabazi avuga ko ibyo bintu byose bakora bitababuza kugura ibindi hanze y’ikigo, bitewe n’uko umusaruro batanga udahagije ikigo cyose kigizwe n’abanyeshuri barenga 200.
Ati “Ikigo ni cyo kiduha amafaranga yo kugura ibikenerwa by’ibanze, dufite ikibazo cy’igishoro kidahagije kuko ayo mafaranga aba ari make, tukaba tudashobora gukora ibihagije ikigo no gusagurira isoko ryo hanze yacyo.


“Icyakora jyewe namaze gutekereza kutazarangiza amashuri ndi umushomeri kuko ku mpamba (pocket money) ababyeyi bampa, mbasha gukuraho make make nkayazigama kugira ngo nzakomerezeho uyu mwuga twamenyeye ku ishuri”.
Mu Ishuri rikuru ryigisha imyuga n’ubumenyingiro IPRC ry’i Musanze, na ho ibikorwa by’abanyeshuri bibarinda kuzasohoka ari abashomeri ngo bikeneye igishoro.
Itsinda rya Aimé-Jules Simbi rivuga ko rikeneye igishoro cyarifasha kubumbira Abaturarwanda intebe n’ameza hakoreshejwe isima, umucanga n’amabuye y’amakoro, kugira ngo bisimbure ibikozwe mu mbaho, ibyuma na pulasitiki byangiza ibidukikije.


Aba basore bagaragaza intebe n’ameza ngo bishobora kugira uburambe bw’imyaka irenga 300, kandi bikaba bikozwe mu bintu byose bibasha kuboneka mu gihugu imbere.
MINEDUC yatanze ibihembo birimo ibikombe, mudasobwa, telefoni zigendanwa, televiziyo, inka, imodoka na moto ku babyeyi, abarezi, abayobozi mu nzego z’ibanze n’ab’ibigo by’amashuri, ndetse n’abanyeshuri babashije guhanga udushya no guteza imbere ireme ry’uburezi.


Minisitiri w’Uburezi, Dr. Eugene Mutimura, avuga ko ibi bihembo bidahagije kugira ngo u Rwanda rutezwe imbere n’ubumenyi no guhanga udushya, akaba yizeza ko ubutaha hazabaho ibihembo birushijeho, kandi ko bashyiriweho ikigega gishinzwe kubatera inkunga.
Ni ikigega gicungwa n’Inama y’Igihugu ishinzwe Ubumenyi n’Ikoranabuhanga (NCST), kikaba kirimo gutegura guha igishoro imishinga izaba iya mbere mu kugaragaza ireme no guhanga ibishya byafasha Abanyarwanda.
Umunyamabanga nshingwabikorwa wa NCST, Kalisa Felly agira ati ”Tumaze kwakira imishinga irenga 600 yo mu buryo bubiri, iy’ubushakashatsi ingana na 97, hamwe n’iy’ubuvumbuzi bw’ibishya ingana na 520, iyo yose izatoranywamo izahabwa igishoro bitarenze uyu mwaka”.
Avuga ko gutanga igishoro ku mishinga yabaye iya mbere mu gusubiza ibibazo by’ingutu biri muri sosiyete Nyarwanda, bizajya bikorwa buri mwaka n’ubwo atifuje kuvuga umubare w’amafaranga iki kigega gifite n’ayo kizatanga muri uyu mwaka wa 2019.
Kalisa akandi saba ibigo n’abanyeshuri kwitegura gutanga imishinga izatoranywamo izahabwa igishoro mu mpera z’umwaka utaha wa 2020.


Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/ibikorwa-by-uburezi/article/leta-irahamagarira-abanyeshuri-kuyitabaza-bakazamuka-ari-abashoramari,Education
Gusoma no kwandika bikwiye kuba umuco uranga Abanyarwanda-Minisitiri Nyirasafari,"Yabivuze kuwa 8 Nzeri 2019, ubwo hizihizwaga umunsi mpuzamahanga wahariwe gusoma no kwandika, igikorwa cyitabiriwe n’abayobozi batandukanye muri Minisiteri y’Uburezi, iy’Umuco na Siporo, abafatanyabikorwa batandukanye, abanyeshuri n’ababyeyi, kikaba cyarateguwe ku bufatanye n’umushinga ‘Soma Rwanda’.
Minisitiri Nyirasafari yavuze ko gusoma no kwandika byagombye kuba mu mico iranga Abanyarwanda, bityo ko ari ngombwa kubitoza abana.
Yagize ati “Kuba uyu munsi wahariwe guteza imbere gusoma no kwandika wizihirijwe mu kwezi k’umuco mu mashuri, ni uko dushaka gushimangira ko gusoma no kwandika na byo bikwiye kuba umuco uturanga nk’Abanyarwanda. Urasoma ukunguka ubumenyi, wakwandika ukabusangiza abandi”.
Ati “Ibi birashimangirwa n’insanganyamatsiko y’uyu mwaka igira iti ‘Gusoma, kwandika mu ndimi zitandukanye ni isoko y’ubumenyi’. Gusoma no kwandi biri muri gahunda za Leta yacu z’iterambere rirambye, aho igihugu gifite intego z’iterambere rishingira ku bumenyi, ni yo mpamvu twifuza ko biba umuco mu miryango y’Abanyarwanda”.
Yakomeje asaba abafatanyabikorwa gushyira imbaraga mu gutoza abanditsi kwandika mu Kinyarwanda, hagamijwe gusigasira ururimi rw’igihugu.
Muri uwo muhango kandi hahembwe abana 30, ni ukuvuga umwe muri buri karere, bahize abandi mu kwandika inkuru mu Kinyarwanda, akaba ari amarushanwa yari arimo abana bo mu mashuri abanza n’abo mu yisumbuye.
Umwana wo mu karere ka Kicukiro witabiriye ayo marushanwa akaba yaranatsinze, Benimana Dominique Savio, avuga ko byamuteye imbaraga zo kuzakomeza kwandika.
Ati “Byanshimishije cyane kuba natsinze amarushanwa kuko twatangiye turi abana benshi ariko nkaba nje muri 30. N’ubundi nakundaga kwandika ariko noneho ibi binteye imbaraga zo gukomeza kwandika. Ibikoresho nahembwe kandi bigiye kumfasha mu myigire yanjye”.
Uwo mwana kimwe na bagenzi be bahembwe ibikoresho bitandukanaye by’ishuri, akamashini kameze nka mudasobwa (tablet) ndetse n’icyemezo cy’ishimwe (Certificate).
Umunyamabanga wa Leta muri Minisiteri y’Uburezi ushinzwe amashuri abanza n’ayisumbuye, Dr. Isaac Munyakazi, yasabye ababyeyi gukundisha abana gusoma ariko na bo ubwabo bakabikunda.
Ati “Gusoma no kwandika nta mupaka bigira. N’abakuze tubashishikariza gufata umwanya bagacira abana imigani, bakabigisha ibisakuzo n’izindi nkuru zitandukanye baba barasomye noneho bagasaba abana kwandika ibyo bumvise”.
Ibikorwa byo gufasha abana kumenya gusoma Ikinyarwanda, cyane cyane abo mu mashuri abanza kuva mu mwaka wa mbere kugera mu wa gatatu, bikurikiranwa n’umushinga ‘Mureke Dusome’, naho uwitwa ‘Soma Umenye’ ugahugura abarimu bigisha abo bana, bigaterwa inkunga n’Umuryango w’Abanyamerika wita ku iterambere mpuzamahanga (USAID).
Ambasaderi wa Leta Zunze Ubumwe za Amerika mu Rwanda, Peter Vrooman wari witabiriye icyo gikorwa, yavuze ko ururimi kavukure ari ingenzi kuko rutuma kumenya izindi byoroha.
Ati “Ikinyarwanda ni ururimi rw’igihugu, ni byiza ko abana bato ari rwo bigamo mu ntangiriro, bakamenya kuruvuga, kurwandika no kurusoma neza. Ibyo bizatuma kumenya izindi ndimi z’amahanga biborohera cyane, ari yo mpamvu tuzakomeza gutanga ibitabo by’Ikinyarwanda mu mashuri ku buryo abana bajya banabitahana”.
Muri icyo gikorwa kandi hanamuritswe ibitabo byanditse mu ndimi zose zikoreshwa mu Rwanda, gusa ngo iby’Ikinyarwanda na n’ubu biracyari bikeya nk’uko benshi babihurizaho.




 

Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/gusoma-no-kwandika-bikwiye-kuba-umuco-uranga-abanyarwanda-minisitiri-nyirasafari,Education
Kugira ubuvuzi buhamye bisaba abanyamwuga bize neza - Perezida Kagame,"Yabivuze ubwo yafunguraga ku mugaragaro ishuri ry’ubuvuzi ry’ Itorero ry’Abadivantisiti b’umunsi wa karindwi muri Afurika yo hagati (Adventist University of Central Africa - AUCA), kuri uyu wa mbere tariki 02 Nzeri 2019.
Muri uyu muhango, Perezida Kagame yavuze ko yashimishijwe no gutaha iryo shuri, avuga ko ari indi nkunga mu kubaka uburezi n’ubuvuzi mu Rwanda.
Iri shuri ryuzuye mu Rwanda, rije rihurirana n’isabukuru y’imyaka 100 itorero ry’Abadivantisiti b’umunsi wa Karindwi rimaze rigeze mu Rwanda.
Perezida Kagame yanaboneyeho gushimira iri torero ku kuba rimaze imyaka 100 yose ritanga inyigisho za gikirisitu n’iz’imibanire mu Banyarwanda.
Yagize ati “Iyi myaka yose, itorero ryabaye umufatanyabikorwa w’ingenzi kuri Leta mu gutanga ubuvuzi, n’uburezi. Ikinyejana cy’ibikorwa by’Abadivantisiti mu Rwanda, cyagaragaje impinduka nziza z’icyerekezo gihuriweho n’imikoranire myiza”.
Perezida Kagame yavuze ko kuba iri torero rigeze ku ntego yo gushyiraho ishuri ry’ubuvuzi, byongeye kugaragaza ko ryiteguye gukomeza ubufatanye, bugamije kugirira akamaro Abanyarwanda n’abo mu karere, ati “Ni ibintu byo kwishimira cyane”.
Perezida Kagame kandi yavuze ko ibi bikorwa bihura cyane n’intego z’u Rwanda, kuko uburezi by’umwihariko mu bumenyi n’ikoranabuhanga ndetse no kugera ku buvuzi, ari zo nkingi z’imibereho myiza y’abaturage, gusa avuga ko kubigeraho bisaba kugira abanyamwuga bize mu mashuri meza.
Ati “Ibi bisaba abanyamwuga babifitemo ubunararibonye, bigishirijwe muri za kaminuza zikomeye nk’iyi, zifite ibikoresho bifite ikoranabuhanga rya nyuma rigezweho”.
Perezida Kagame kandi yibukije abanyeshuri biga ubuvuzi muri iri shuri ko bazanagira amahirwe yo gukorana n’ibindi bigo by’itorero ry’Abadivantisiti b’umunsi wa karindwi biri hirya no hino ku isi.
Yijeje Itorero ry’Abadivantisiti b’umunsi wa karindwi ko Leta izakomeza kuzuza inshingano zayo, mu gukomeza gushyiraho ibikorwa remezo, no gushyiraho amategeko ahamye.
Yabijeje kandi ko Leta izanafatanya n’itorero mu gushyiraho ibitaro byo gutangiramo inyigisho, ikazashaka ubutaka bwo kubakaho ibyo bitaro, ndetse ikazanongera ku bushobozi buzaba buhari kugira ngo ibyo bitaro byubakwe.
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/amashuri/article/kugira-ubuvuzi-buhamye-bisaba-abanyamwuga-bize-neza-perezida-kagame,Education
INES - Ruhengeri na Kaminuza ya BINGEN bemeranyijwe kuzamura ubuhinzi mu Rwanda,"Ni amasezerano yasinywe hagati y’impande zombi kuri uyu wa kane tariki 29 Kanama2019, ajyanye na gahunda y’ubuhinzi bushingiye ku ikoranabuhanga, guteza imbere abahinzi n’amashyirahamwe yabo no guteza imbere ubuhinzi bw’imizabibu.
Ni umubano watangiye mu mwaka wa 2008, aho INES-Ruhengeri yihaye icyerekezo cyo kwigisha igendeye kuri gahunda y’ubumenyingiro, hagamijwe gusubiza ikibazo gihangayikishije igihugu, kijyanye n’isoko ry’umurimo nk’uko bivugwa na Padiri Dr Hagenimana Fabien,Umuyobozi wa INES-Ruhengeri.
Uwo muyobozi avuga ko, mu kuzamura ireme ry’uburezi, Ishuri rikuru rya INES ryahisemo kugirana ubufatanye na Kaminuza zo mu Budage zakataje mu iterambere rishingiye ku buhinzi butanga umusaruro bwifashishije ikoranabuhanga rihambaye.
Agira ati “Nkimara kubona nimero ya telefoni ya Prof. Clemens Wollny, Umuyobozi wa Kaminuza ya BINGEN, navuganye nawe njya no kumusura mu Budage. Ibiganiro twagiranye n’ubufatanye nibwo bwatumye twinjira muri Jumelage ya Rhénanie-Palatinat na Leta y’u Rwanda”.
Padiri Hagenimana Fabien, avuga ko mu mwaka wa 2018, ubwo bufatanye bwatangiye gushyirwa mu ngiro. Minisitiri w’Ubuhinzi mu ntara ya Rhénanie-Palatinat asura INES-Ruhengeri, mu rwego rwo kunoza imikoranire, bemeza n’imishinga yagutse bagiye gufatanya binyuze mu mubano wa Leta zombi.
Nyuma yuko Leta y’u Budage yamaze gusinyana amasezerano y’ubufatanye mu buhinzi na Leta y’u Rwanda tariki 28 Knama 2019, binyuze muri uwo mubano mwiza w’ibihugu byombi, ishuri rikuru rya INES-Ruhengeri naryo ryamaze kugirana amasezerano na Kaminuza y’Ubumenyingiro ya BINGEN yo mu Budage nk’uko Umuyobozi wa INES-Ruhengeri akomeza abivuga.
Ati “Tumaze gusinyana amasezerano na Kaminuza y’Ubumenyingiro yitwa BINGEN yo mu Budage. Tugira icyo gitekerezo twabanje gutekereza ko iyo mishinga ihabwa umugisha na Leta y’u Budage na Leta y’u Rwanda, kugira ngo bizatworohere mu gushyira mu bikorwa ayo masezerano, kandi tube dushyigikiwe na Leta zombi dukora ibyihutirwa n’ibyo igihugu gikeneye ko bishyirwamo imbaraga”.
Padiri Hagenimana avuga kandi ko ibijyanye n’ikoranabuhanga mu buhinzi, bizaba bijyanye no guhuza umuhinzi n’isoko, kubonera abahinzi imbuto. Ngo ikoranabuhanga rizakoreshwa kandi mu kumenya intungamubiri ziri mu butaka no kumenya uburyo amazi angana mu butaka mu gufasha abahinzi babona umusaruro mwinshi.
Ku ikubitiro muri ubwo bufatanye, umushinga wiswe Green Space wo guteza imbere ubuhinzi bw’ibirayi n’imizabibu mu buryo bwagutse, ugiye gushorwamo Miliyoni zirindwi z’ama yero.
Ngo ikigiye kubanza kwigwaho ni ugukora ubushakashatsi ngo bamenye uburyo ubuhinzi bw’imizabibu bwakorwa kinyamwuga mu Rwanda, bukaba bwateza imbere abaturage.
Umuyobozi wa Kaminuza ya BINGEN, Prof. Dr. Clemens Wollny, yishimiye amasezerano Kaminuza ayoboye yagiranye na INES-Ruhengeri, aho yemeza ko bigiye kuzamura iterambere rya Kaminuza z’ubumenyingiro bizamure n’iterambere ry’abaturage hifashishijwe ubuhinzi.
Ati “Ubu bufatanye bwa Kaminuza ya BINGEN igiranye na Kaminuza ya INES-Ruhengeri, ni nako izi Kaminuza z’ubumenyingiro zizarushaho gutera imbere, abanyeshuri barushaho kuzamura urwego bashyira mu ngiro ibyo biga. Bizafasha n’abaturage mu iterambere ry’ubuhinzi cyane cyane ubw’ibirayi kuko nibo tuje gukorera”.
Umunyamabanga nshigwabokorwa w’akarere ka Musanze, Bagirishya Peter avuga ko Umubano wa INES-Ruhengeri na Kaminuza yo mu Budage ari iterambere ku karere ka Musanze no ku gihugu, aho yizeye ko bigiye gutanga umusaruro mu buhinzi.
Ati “Uyu mubano twe tuwubona nk’ikintu cyiza, kandi gifite aho kigiye gukura igihugu muri rusange. Ntabwo ari akarere ka Musanze gusa. Ubundi Musanze ikintu cya mbere izwiho ni ubuhinzi. Ikintu cyose kiza kizamura ubuhinzi tucyakira na yombi kandi tukumva ko hari umusaruro tugomba kubikuramo. Twizeye ko hari icyo bizatanga tugendeye ku bufatanye dusanzwe tugirana na Leta y’u Budage”.
Bagirishya yavuze ko bagiye kuva mu buhinzi bwa gakondo aho mu karere ka Musanze buri ku kigereranyo cya 80%, bagakora ubuhinzi bugezweho mu kurushaho kuzamura umusaruro.
Ati “Ubuhinzi bwacu twakoraga bwari ubwa gakondo ku kigereranyo cya 80%, kandi iyo turebye Abadage aho bageze, bakora ubuhinzi bujyanye n’ikoranabuhanga, ku buryo ufite hegitari imwe ishobora guhaza akarere. Turifuza ko twagira icyo tubigiraho kugira ngo dukore ubuhinzi tubyaza umusaruro ubutaka bwacu”.
Minisitiri Ushinzwe Ubucuruzi, Ubwikorezi n’Ubuhinzi mu ntara ya Rhénanie-Palatinat, Volker Wissing, waje ahagarariye Leta y’u Budage, yavuze ko ubwo yasuraga ishuri rya INES-Ruhengeri mu mwaka ushize, yanyuzwe n’imikorere yayo. Avuga ko ayo mahirwe abonetse y’imikoranire agiye gufasha abanyeshuri ku mpande zombi, kurushaho kuba impuguke mu by’ubuhinzi.
Yavuze kandi ko iyo mikoranire igiye gufasha abaturage kurushaho kutezwa imbere n’ubuhinzi, aho bizafasha n’igihugu cy’u Rwanda kuba ikigega cy’ibiribwa muri Afurika.
Icyerekezo INES yahisemo cyo gutanga ubumenyi bugendeye ku bumenyingiro mu guteza imbere abaturage mu buhinzi, ni bimwe mu byagarutsweho n’Umushumba wa Diyosezi Gatolika ya Ruhengeri Harolimana Vincent, aho yemeza ko abanyeshuri bagiye kuba hafi y’abaturage mu rwego rwo kubafasha kuzamura umusaruro, by’umwihariko mu buhinzi bw’ibirayi.
Musenyeri yasabye abanyeshuri biga muri INES kudapfusha ubusa amahirwe bagize yo gukorana na Kaminuza ifite ubunararibonye.
Agira ati “Ubutumwa tugenera abanyeshuri, nuko INES dufite ubushobozi tukagira n’abadushyigikiye. Abanyeshuri ntibapfushe ubuza ayo mahirwe, bagomba kuza muri INES bakiga bakagira ubumenyi n’ubushobozi bwo gushaka ibisubizo by’abanyarwanda,ariko bafite n’uko gufungura bakaba bazi neza ko bagomba kwigira ku bandi kugira ngo biteze imbere. Birasaba ubwitange gukora cyane”.
Ubufatanye bwa INES-Ruhengeri na Kaminuza y’Ubumenyingiro ya BINGEN, bugiye kwibanda cyane cyane ku buhinzi bw’ibirayi n’imizabibu.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/article/ines-ruhengeri-na-kaminuza-ya-bingen-bemeranyijwe-kuzamura-ubuhinzi-mu-rwanda,Education
Kubura akazi bituma hari abarangiza Kaminuza bakajya kwiga imyuga,"Mu muhango wo gutanga impamyabushobozi ku banyeshuri 221 barangije muri IPRC-Musanze mu masomo y’igihe gito, wabaye ku wa gatanu tariki 23 Kanama 2019 muri IPRC-Musanze, wagaragayemo abanyeshuri bize ayo masomo nyuma y’uko bafite impamyabumenyi ya Kaminuza.
Abaganiriye na Kigali Today bavuze ko batekereje kuza kwiga ayo masomo bitewe n’agaciro baha umwuga. Ngo babanje gushakisha akazi, bakabuze batekereza uburyo bakwihangira ako kazi.
Mukagasana Solange, umugore w’abana babiri avuga ko yirengagije impamyabumenyi ya Kaminuza muri Biomedical Science afite, aza kwiga imyuga mu gihe cy’amezi atatu nyuma y’imyaka hafi itatu yari amaze ari mu bushomeri.
Ati “Ntabwo bikunze kubaho ko uwarangije Kaminuza asubira inyuma ngo agaruke mu masomo y’imyuga, ariko narabikoze. Narangije Kaminuza muri 2016, mara imyaka isaga ibiri nta kazi ngira. Nibwo natekereje kuza kwiga imyuga ngamije kwihangira umurimo, niga Food Processing mu mezi atatu none mbonye impamyabushobozi. Nsezeye guhora niruka ku kazi”.
Akomeza agira ati “Numvise ko bitari ku rwego rwanjye ariko ngira umutima wo kuza kubyiga. Nkigeramo nahise numva ari impano yanjye ahubwo, kuko nasanze ari zo nzira zo kwihangira imirimo. Twize neza, twahuye n’abarimu bafite ubumenyi buhagije, kandi natwe ntitwaje kurebera tuhakuye ubumenyi buhagije kandi n’ibyo twatangiye gukora abarimu baraza bakabishima, bakatubwira ko byujuje ubuziranenge”.
Nyampinga Safia warangije kaminuza mu mwaka wa 2016 mu bijyanye no gucunga imari, avuga ko yakurikije gahunda ya Leta y’u Rwanda yo kwihangira imirimo aza kwiga imyuga nyuma yo kumara imyaka isaga itatu nta kazi.
Ati “Narangije mu mwaka wa 2015, mbaho mu buzima bwo gutera uturaka tudashobora kuntunga. Numviye gahunda ya Leta yo kwiga imyuga duhanga imirimo”.
Nyampinga avuga ko hari abamunenze ubwo bamubonaga agiye kwiga imyuga, ariko abyima amatwi kubera ko yari azi icyo ashaka.
Ati “Hari abatubonaga tuje kwiga bakaduseka bati ese bariya bantu barangije Kaminuza bakaba baje kwigana n’abacikirije amashuri n’abo ayisumbuye yananiye baratekereza? Ariko iyo ufite icyo ushaka ibyo byose urabyirengagiza ukagira intego zawe, kandi ukazigeraho”.
Bamwe muri abo barangije amashuri mu myuga, hari abatangiye kubyaza umusaruro ubumenyi bungutse, batunganya ibiribwa bikunzwe ku masoko nk’uko Nyampinga akomeza abivuga.
Ati “Nyuma yo kurangiza amasomo, ntitugiye kwicarana ubu bumenyi ngo budusinziriremo, ahubwo tugiye kugira vuba tubushyire mu ngiro. Ubu twatangiye no kubushyira mu ngiro aho twishyize hamwe dutangira dutunganya ibikomoka ku mbuto, birimo imitobe, confuture, dutunganya ibikomoka ku mata birimo Yawurute, ubu nakora ikivuguto mu gihe gito kibaka kibonetse. Dutunganya ibikomoka ku binyampeke aho dukora imikati, amandazi mu buryo bugezweho n’ibindi”.
Akomeza agira ati “Igihe maze aha ntabwo cyatakaye. Tugitangira hari ubwo natahanaga akantu nakoze naha abana bakishima, umugabo wanjye yaryaho akishima cyane ngaha n’abaturanyi bakishima.”
Ati “Natangiye kubibyaza amafaranga aho natangiriye kuri Cake(umutsima wa kizungu) nakoreye umwana wanjye yagize isabukuru y’amavuko. Nyuma ababyeyi barayishimira ubu basigaye bampa ibiraka. Amafaranga ya mbere nafashe ni ibihumbi 10 ku ga Cake gato nakoreye umubyeyi wari ufite umwana wagize isabukuru y’amavuko”.
Uwitwa Heri Rukundo na we waje kwiga imyuga arangije Kaminuza agira ati “Mfite dipolome ya Kaminuza, ariko ibyo nize nabonye bidahagije ngo nihangire imirimo mpitamo kuza kwiga amasomo y’imyuga.”
Ati “Ubu ndangije kwiga uburyo bwo gutunganya ibituruka ku buhinzi n’ubworozi. Ntabwo nicuza, ahubwo byanyongereye ubumenyi bunganisha ku isoko ry’umurimo”.
Abanyeshuri 221 bahawe impamyabushobozi bari mu byiciro binyuranye aho bamwe bize ibijyanye n’ubwubatsi n’ububaji mu gihe cy’umwaka, abandi barimo abize Ubutetsi, amashanyarazi, gutunganya ibiribwa bikomoka ku buhinzi n’ubworozi biga mu gihe cy’amezi atatu hakaba n’abize mu gihe cy’amezi ane.
Ubuyobozi bwa IPRC-Musanze, burashimira abarangije amasomo yabo, by’umwihariko abahaye agaciro ayo masomo baza kwiga bafite impamyabumenyi za Kaminuza.
Basabwe guharanira kongera ubumenyi igihe cyose, kandi babyaza umusaruro ubumenyi bahawe baba igisubizo ku bibazo bijyanye no guhanga imirimo, kandi bakomeza kongera ubumenyi nk’uko byavuzwe na Abayisenga Emile, Umuyobozi wa IPRC-Musanze.
Ati “Njye uko mundeba, maze iminsi muri konje kandi nayibyaje umusaruro. Natangiye kwiga kubaka, ariko nanze kuza kwigana namwe hano kugira ngo abarimu nyobora batansuzugura. Hari ahandi hantu ndi kubyigira, ubwo ni ubundi bumenyi”.
Akomeza agira ati “Nawe niba warize gukora amakaro ukabona aho bigisha gukora igisenge cy’inzu bikore, igihe utazi bizagufasha, umwana w’umufundi arabwirirwa ntabwo aburara. Ndashimira abaje kwiga hano imyuga bararangije Kaminuza bazi icyo bashaka. Mwishyire hamwe rero muhange umurimo, mube igisubizo ku bibazo by’ubushomeri”.
Ubuyobozi bw’Akarere ka Musanze, buremeza ko abarangiza mu mashuri y’imyuga bashyiriweho uburyo bwinshi bwo guhanga umurimo cyane cyane mu gihe bishyize hamwe, nk’uko bivugwa na Uwantege Félicité, umukozi w’akarere waje muri uwo muhango ahagarariye ubuyobozi bw’Akarere ka Musanze.
Ati “Ku bufatanye na BDF, Leta yabateganyirije amafaranga ku bufatanye na WDA aho Leta yatekereje ko hari abarangiza batagira ubushobozi, banyuza amafaranga muri BDF igirana amasezerano na za SACCO basaba ko umuntu wese ufite icyemezo cy’uko arangije ayo mashuri, ahabwa ibikoresho bihwanye n’amafaranga ibihumbi 500 ku muntu umwe, aho yishyurirwa 50% iyo wakoze neza”.
Abarangije ayo masomo kandi basabwe kugaragaza uruhare rwabo mu kwigira bizigamira, badateze amaboko kuri Leta.
Mu myaka ine IPRC-Musanze imaze ishinzwe, imaze guhugura abanyeshuri 691 mu masomo y’igihe gito(Short Courses) ahiga abarangije Kaminuza, ayisumbuye n’abacikirije amashuri.


Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/inyota-yo-guhanga-umurimo-yatumye-abarangije-za-kaminuza-bagaruka-kwiga-mu-mashuri-y-imyuga,Education
Urugendo shuri abiga ayisumbuye bakoreye muri INES-Ruhengeri rwabakundishije Kaminuza,"Abo banyeshuri bavuga ko n’ubwo bafite Laboratwari hari amasomo biga mu mpapuro, bakagira inyota yo gushyira mu ngiro ibyo biga.
Bavuga ko kuba beretswe ibyo byiza hifashishijwe za Laboratwari, ari kimwe mu bizabafasha gukora neza ikizamini gisoza icyiciro cya kabiri cy’amashuri yisumbuye kibateganyirijwe mu minsi iri imbere nk’uko bamwe babitangarije Kigali Today.
Furaha Jean Paul agira ati “Mu ishuri rya INES-Ruhengeri badutembereje cyane muri za Laboratwari. Hari amasomo twiga mu bitabo, ariko nyine kahaba hari ibintu tutabashaga kubonesha amaso”.


Twaje dufite amatsiko none INES irayatumaze, nkanjye niga Physique, Chimie n’imibare. Twatemberejwe cyane, batwereka Laboratwari tureba uburyo ubwubatsi bukorwa, batwereka ibijyanye n’amazi. Badukuye mu mpapuro batujyana mu bumenyi ngiro. INES yatubereye ikiraro, kandi nta n’umuntu utakwifuza kuyigamo kubera ibikoresho bihanitse twabonye. Ni ishuri ridukumbuje kwiga kaminuza, kandi tugiye kubiharanira”.
Niyonkuru Clarisse wiga muri PCB we yagize ati “Mu byo niga harimo cyane ibijyanye na Biologie. Twasuye kaminuza nyinshi, ariko INES-Ruhengeri iratwemeje. Twatunguwe n’ibikoresho twahasanze. Nkanjye ushaka kwiga ibijyanye n’ubuvuzi, nabonye ko hano hashobora kumbera umusingi wo kugera ku cyo nshaka mu buzima bwanjye bw’ejo hazaza”.
Salus Darius wari uhagarariye abanyeshuri biga mu rwunge rw’amashuri ya Janja, avuga ko icyari ku isonga mu byabazanye ari ugushyira mu ngiro ibyo bigiye mu bitaro. Avuga ko nk’abanyeshuri basoza amashuri yisumbuye, urugendo shuri bakoze rubabera imbarutso yo gukomeza amashuri bakaminuza.
Ati “Batweretse byinshi twigiye mu bitabo tutari twakabonye. Ibyo twiga mu magambo ntabwo twari twarabishyize mu ngiro, kandi kurya ni kare ntabwo twari gutegereza gusura Laboratwari zo ku rwego rwo hejuru igihe cyararenze. Ni yo mpamvu byabaye ngombwa ko tuza nk’abanyeshuri bari kurangiza amashuri yisumbuye, kugira ngo dutegure neza gukomeza amasomo yacu muri kaminuza”.
Ubumenyi abana bungukiye muri INES ntibwashimishije abanyeshuri gusa, kuko n’ubuyobozi bw’iryo shuri bwemeza ko hari ubumenyi bwisumbuye abana bahakuye, biba n’inzira yo kubategura gukora neza ibizamini bya Leta nk’uko bivugwa na Padiri Alphonse Twizerimana, Umuyobozi wa GS Janja.
Agira ati “Nk’abana biga amasomo y’ubumenyi twabateguriye uru rugendo tugamije kubafasha kugira experience (ubunararibonye) yo ku rwego rwisumbuye. Bagire ubumenyi butari mu mashuri yisumbuye gusa kuko ubwo barabusanganywe kuko dufite Laboratwari zinyuranye, hari iya chimie, iya Biologie n’iya Physique, ariko twashakaga ko bagera ku rwego rwisumbuye nk’abanyeshuri bageze ku rwego rwo gusoza amashuri yisumbuye”.
Akomeza agira ati “Ni abana barimo kwitegura kujya mu ma kaminuza, turagira ngo batangire kubitekerezaho, kubikoraho mbere y’uko bajya no muri kaminuza. Ni no mu rwego rwo kubategura neza kugira ngo bakore neza ibizamini bya Leta ari abana basobanutse”.
Kuba abana bakomeza gusura INES-Ruhengeri, ngo ni kimwe mu nshingano z’iryo shuri mu rwego rwo gutinyura abana no kubafasha kuzamura ibitekerezo, no kubakundisha kwiga bakaminuza nk’uko bivugwa na Padiri Dr Hagenimana Fabien, umuyobozi wa INES-Ruhengeri.
Agira ati “Ntabwo waba wita ku nkoko ngo ureke kwita ku magi. Aba bana ni bo bazaba bari muri kaminuza mu minsi iri imbere. Nigeze kubasura ndabaganiriza mbona bafite amatsiko n’inyota y’uburyo muri kaminuza biga mbasaba kuza kwirebera”.
Akomeza agira ati “Babonye ko kwiga atari mu bitabo gusa, ko hari ubundi bumenyi buba bwisumbuyeho. Icyo twungutse kuri aba bana, ni uko nibajya muri Kaminuza bazaba bafite aho bahera bagendeye ku byo biboneye, kandi buriya byanabafashije gutinyuka buriya ikizamini cya Leta bazakimanyagura”.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/article/urugendo-shuri-abiga-ayisumbuye-bakoreye-muri-ines-ruhengeri-rwabakundishije-kaminuza,Education
 30 baturuka mu bihugu bitandukanye basoje ‘summer school’ yateguwe na INES Ruhengeri,"Aya mahugurwa yatangiye tariki 06 Kanama 2019 asozwa 14 Kanama 2019, yitabiriwe n’abanyeshuri 30 bo muri kaminuza zihuriye mu mushinga ufasha mu guteza imbere ibijyanye no guhanga umurimo mu mashuri makuru na za kaminuza witwa AGEA (African Germany Entrepreneurship Academy).
 Umunyeshuri muri kaminuza ya Ines Ruhengeri wiga mu mwaka wa kabiri mu ishami ry’ubwubatsi Nishimwe Gad, umushinga we wabaye uwa mbere muri itatu yatambutse akaba ariwe wenyine mu Rwanda watambutse. Mu mushinga we yise G robot, yerekana imashini yakoze ifite ubushobozi bwo gucukura, gusiza ndetse no guterura. Iyo mashini ikoreshwa n’amazi ndetse n’imirasire y’izuba.
Gad ati ”iyi mashini izafasha mu gukomeza kubungabunga ibidukikije kuko nta myuka cyangwa imyotsi yangiza ikirere isohora kuko nta peteroli ikoresha. Nayikoze mu buryo bw’umimerere, kugeza ubu nakoze ishobora guterura ibiro biri hagati ya bitanu n’ibiro 10 ariko mbonye ubushobozi mu myaka nk’ibiri iri imbere nakora ibasha guterura ibiri hagati ya 500 na toni eshanu bikaba byansaba asaga ibihumbi 30 by’amadorali kugeza kuri 90”.


Yakomeje avuga kandi ko iyi mashini ifite uburyo bworoheye ushaka kuyikoresha harimo ubukoresha intoki (manual), ubukoresha system ya android ku muntu ukoresheje telefone ndetse n’uburyo busanzwe imashini zikoreshwa (mechanic).
Padiri Dr Hagenimana Fabien umuyobozi wa Ines Ruhengeri yasobanuye ko ayo mahugurwa abanyeshuri uko ari 30 baturutse muri kaminuza zitandukanye harimo umunani zo mu Rwanda bigishijwe birambuye uburyo bwo gufata igitekerezo cyikavamo umushinga, umushinga ukagutunga ndetse ukanateza imbere igihugu.
Yakomeje agira ati ”kwigisha urubyuruko utarutoza kuzahanga umurimo nukuruhemukira. Kaminuza zikwiye gushyira ingufu mu guhanga umurimo biciye mu byo bigisha, zikorera hamwe zikagenda zisigana ubwiza.”
Mu muhango wo gusoza ayo mahugurwa hahembwe abanyeshuri batatu imishinga yabo yaje kwemerwa mu icumi umwe muri iyo uwabaye uwambere ni uw’umunyarwanda. Ni ku nshuro ya mbere aya mahugurwa abereye mu Rwanda.
",https://www.kigalitoday.com/uburezi/ibikorwa-by-uburezi/article/30-baturuka-mu-bihugu-bitandukanye-basoje-summer-school-yateguwe-na-ines-ruhengeri,Education
Kaminuza enye zo mu Rwanda zinjiye mu mushinga ERASMUS+,"

Ayo mashuri ni INES-Ruhengeri, UTAB, Kaminuza y’u Rwanda na IPRC-Musanze, aho yamaze gushyirwa ku rutonde rwa Kaminuza zemerewe gukorana na Kaminuza 3 ku mugabane w’i Burayi zisanzwe zihuriye mu mushinga ERASMUS.
Byavugiwe mu kiganiro cyabereye mu ishuri rikuru INES-Ruhengeri ku wa kabiri tariki 13 Kanama 2019, cyitabiriwe n’abayobozi b’ayo mashuri ane yo mu Rwanda n’abarimu bashinzwe amasomo afitanye isano n’uwo mushinga.
ERASMUS wari umushinga ugizwe na Université de Liège mu Bubirigi, Université ya Parma na Univerisité yo mu Budage yitwa Rheinische Fachhochschule Koln, aho wamaze kongeramo Kaminuza zo mu Rwanda uwo mushinga uhindurirwa izina witwa ERASMUS+.
 Dr Roberto Valentino wo muri Université ya Parma ni we watanze ibisobanuro ku bijyanye no kwinjiza amashuri y’u Rwanda mu mushinga ERAMUS. Iyo nkuru yakiriwe neza n’abayobozi banyuranye muri kamunuza z’u Rwanda.
Padiri Dr Hagenimana Fabien, Umuyobozi wa INES-Ruhengeri wagize uruhare mu busabe bw’uko amashuri yo mu Rwanda yinjizwa muri uwo mushinga, nyuma y’umubano wihariye INES-Ruhengeri yari ifitanye na bo, yavuze ko ari iby’agaciro kugirana ubufatanye na Kaminuza zazobereye mu gutanga ubumenyi buhanitse ku biribwa no ku bidukikije.
Yagize ati “Uyu mushinga waje kubaka ubushobozi ariko cyane cyane ibintu byo kugenderana. Ni Porogaramu isanzwe izwi ku izina rya ERASMUS, ariko nyuma y’uko twamaze kwinjiramo, wahise uhabwa izina rya ERASMUS +.
Akomeza agira ati “Nyuma y’uko bize uwo mushinga wa ERASMUS, Kaminuza eshatu ziwuhuriyemo zabigiriyemo inyungu ikomeye aho abanyeshuri babo n’abarimu bagenderana bunguka ubumenyi. Baje gusanga na bo bakeneye kutwinjiza mu mashuri yabo, ni muri urwo rwego na Afurika yinjijwe muri iyo gahunda tukaba tugize amahirwe akomeye. Ni umushinga uzaduteza imbere kuri byinshi.
Padiri Hagenimana avuga ko imikoranire hagati ya INES-Ruheneri n’izo Kaminuza eshatu zisanzwe zibumbiye muri ERASMUS, yatangiye kuva mu myaka yashize, aho ubuyobozi bw’izo kaminuza bwahise bwumva vuba icyifuzo cya INES, cyo kugirana imikoranire mu mushinga wa ERASMUS.
Agira ati “Ejobundi nagiye muri Kaminuza ya Parma nsanga abarimu 21 bagize uruhare mu kwandika uyu mushinga, mbasabye ko dukorana inama banyumva vuba, baraza bose bambwira ko bishimiye gukorana natwe.""
Ati ""Icyo ni ikintu gikomeye kugira inshuti mufite ubutumwa bumwe, kandi mushimana mu mikorere n’imikoranire. Ikindi tuzavanamo gikomeye ni uko hari Porogaramu ziri kwigwaho zigiye kwifashishwa mu kubaka ubushobozi ku birebana n’akazi kacu k’imyigishirize cyane cyane mu birebana n’imyigishirize ku masomo arebana n’ibiribwa n’ibidukikije”.
Mu kwinjiza Kaminuza n’amashuri makuru yo mu Rwanda, hateguwe ingengo y’imari ingana na miliyoni 905 z’amafaranga y’u Rwanda.
Dr Roberto Valentino wo muri Kaminuza ya Parma wamaze no guhabwa inshingano zo kwigisha mu ishuri rikuru rya INES-Ruhengeri, ni umwe mu banditse uwo mushinga wa ERASMUS.
Yavuze ko umubano we n’u Rwanda by’umwihariko na INES watangiriye mu ruzinduko Perezida Kagame yigeze kugirira mu gihugu kimwe mu byo yasuye ku mugabane w’i Burayi.
Ngo ni ho yungukiye inshuti y’umunyarwandakazi, nyuma yo kugirana ibiganiro ngo uwo munyarwandakazi yasabwe kuba inshuti y’umuryango wa Dr Valentino.
Ngo uwo munyarwandakazi yasabye umuryango wa Dr Valentino gusura u Rwanda, ahageze asanga ni igihugu gifite gahunda y’uburezi ijyanye n’umushinga wa ERASMUS, yumva atabyihererana nibwo INES yahise itekerezwaho nyuma yo kugirana ibiganiro n’ubuyobozi bwayo.
Dr Roberto Valentino agira ati “Mu myaka ibiri ishize tumenyanye n’umunyarwandakazi, yaje kudusura mu Butaliyani aranahashakira, nibwo yansabye ko tuzana gusura u Rwanda mu gihe cy’ibiruhuko. Nagize amahirwe yo gusura INES, nsanga hari porogaramu zinyuranye z’imyigire zijyanye n’umushinga wacu.


Dr Roberto Valentino akomeza agira ati “Umuyobozi wa INES yarampamagaye ambwira ko duhura tukaganira, ansaba kwigisha amwe mu masomo atangwa muri iyo Kaminuza. Byaranshimishije gusangiza Abanyarwanda icyo mfite, birangira tuganiriye no ku mushinga wo kwinjiza INES muri ERASMUS+ ntibyatinda kuko ibyangombwa byose yari ibyujuje ndetse biba n’umuyoboro wo kwinjizamo andi mashuri y’u Rwanda”.
Avuga ko kuba zimwe muri Kaminuza z’u Rwanda zigiye kwinjira muri ERASMUS+, ari kimwe mu bizakomeza ubufatanye mu kubaka ubushobozi bw’izo Kaminuza, hagendewe mu gusangira ubumenyi n’umuco wa Kaminuza n’ibihugu binyuranye.
Umushinga wa ERASMUS+ ukomeje gutegurwa aho mu kwezi kwa Mutarama 2020 uzatangirana na Kaminuza 3 zisanzwe ziri muri uwo mushinga, hakiyongeraho na Kaminuza enye zo mu Rwanda, aho imikoranire izahita itangizwa ku mugaragaro nk’uko Padiri Hagenimana abivuga.
Ati “Umushinga uzatangira kuri 15 z’ukwa mbere, ariko ubu hari gutegurwa gahunda z’ibikorwa ku buryo mu ntangiro z’ukwezi kwa mbere muri 2020 aho tuzahurira mu nama i Bruxelles, Umuryango w’Ubumwe bw’i Burayi na wo udusobanurire kurushaho, hanyuma ubundi abantu batangire bagende, abanyeshuri bacu bajyeyo kwiga, abarimu bacu bajyeyo, ababo na bo baze iwacu. Urwo rujya n’uruza rugende rudusiga ubwiza, ubushobozi n’ubumenyi bizatuma dutera imbere tugateza imbere n’abo dushinzwe.
Amashuri ane yo mu Rwanda, ari yo INES-Ruhengeri, UTAB, Kaminuza y’u Rwanda na IPRC-Musanze ni yo yamaze kwemererwa kwinjira mu mushinga ERASMUS+, asanga Kaminuza eshatu z’i Burayi ari zo, Université de Liège mu Bubiligi, Université ya Parma mu Butaliyani na Univerisité yo mu Budage yitwa Rheinische Fachhochschule Koln (University of Applied Sciences).
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/kaminuza-enye-zo-mu-rwanda-zinjiye-mu-mushinga-erasmus,Education
Burera: Abarangije muri Kaminuza y’Ubuvuzi basabwe guhangana n’ibyorezo nka Ebola,"Umuhango wo kuzibashyikiriza wabereye ku cyicaro cy’iyo Kaminuza i Butaro mu karere ka Burera, ku cyumweru tariki 11 Kanama 2019. Witabiriwe na Madame Jeannette Kagame, watambagijwe iyo kaminuza, asobanurirwa imikorere yayo, anambika imidari y’ishimwe abanyeshuri babiri babaye indashyikirwa, batsinda neza.
Mu butumwa bwatanzwe n’abayobozi mu nzego zinyuranye bitabiriye uwo muhango, bagarutse ku musaruro biteze ku banyeshuri barangije muri iyo Kaminuza mu gukemura ibibazo byugarije ubuzima, bashima n’intera u Rwanda rumaze kugeraho mu guteza imbere ubuzima.
Uwagarutse cyane ku ruhare rw’iyo Kaminuza mu gukemura ibibazo biri mu buzima ni Dr. Paul Farmer umwe mu bari bahagarariye Partners in Health, yagize uruhare mu ishingwa rya UGHE, aho yatanze ingero ku kibazo cy’icyorezo cya Ebola cyugarije bimwe mu bihugu bya Afurika.
Avuga ko mu bumenyi abanyeshuri bahawe yizeye ko buzabafasha mu guhangana n’icyo kibazo n’ibindi byorezo binyuranye, ashima na Leta y’u Rwanda uburyo idahwema gushakira ibisubizo ibibazo by’ubuzima.
Ati “Ebola nka kimwe mu byorezo byugarije ibihugu bya Afurika, iterwa na Virus, ni icyorezo gitwara abantu benshi. Birashoboka ko mwatekereza mukava imuzi mukamenya ibitera iki kibazo, birashoboka ko ibyorezo nk’ibyo mwabihagarika. Ni mwe bisubizo ku bibazo binyuranye by’ubuzima”.
Dr Agnes Binagwaho, Umuyobozi (Vice Chancellor) wa UGHE, wishimiye ubuhanga bwaranze icyiciro cy’abanyeshuri bahawe impamyabumenyi, yemeje ko ubushobozi bwabo budashidikanywaho, aho abizeyeho ubushobozi bwo guhindura ubuzima bw’abantu bafite ibibazo mu bihugu byabo, ku migabane yabo no ku isi.
Yashimangiye ko abo banyeshuri barangije bagiye kuba abavugizi beza b’u Rwanda na Kaminuza barangijemo, abizeza ko ubuyobozi bwa Kaminuza buzakomeza kubaba hafi bukurikirana ibikorwa byabo umunsi ku wundi.
Agira ati “Sinshidikanya ko mugiye kuba ba ambasaderi beza kuri UGHE no ku gihugu, mumenye ko twifuza kumva byinshi by’ingirakamaro bizabavamo, igihe mwamaze mwiga amasomo hano muri UGHE, bibahe kuba abanyabuzima b’indashyikirwa ku isi yose”.
Dr Binagwaho avuga ko mu bumenyi butangirwa mu ishami ry’ubuzima rya Master of Science in Global Health Delivery, bujyanye n’ubuvuzi ariko bugaherekezwa n’ubujyanye n’ubuzima busanzwe buzabafasha kunoza akazi kabo ka buri munsi kajyanye n’ubuvuzi.
Agira ati “Ni abanyeshuri baturuka hirya no hino ku isi, bazakorera mu duce tunyuranye, mu kubigisha hari abo usanga bafite impano zinyuranye, hari abo usanga ari abacungamutungo beza, hari abo usanga bazi kuyobora, murumva ko bavamo n’abayobora ibitaro ntawamenya. Hari ushobora kuyobora abakozi, iyo wigisha ufasha buri wese kuzamura impano ze. Ni yo mpamvu natwe mu kubigisha tubaha ibizabafasha no kuba muri sosiyete bagiye gukoreramo”.
Abanyeshuri barangije muri UGHE, bari mu byiciro bibiri aho 24 ari abarangije muri uyu mwaka wa 2018/2019 mu gihe 22 barangije mu mwaka ushize, bose bakaba bafite intego yo guhangana n’ibibazo by’ubuzima byugarije isi, nk’uko bamwe muri bo babitangarije Kigali Today.
Dusabe Leila uvuka mu gihugu cy’u Burundi agira ati “Naje kwiga hano nzi neza ko nzahakura ubumenyi bwihariye. Nari ndangije mu bijyanye n’ubuzima bw’abantu. Inyigisho twabonye zaduhaye uburyo bwo kwita cyane ku batishoboye, ba bandi ba rubanda rugufi kugira ngo tubashe kubafasha mu buryo bw’ubuzima. Turi muri Afurika, dufite ibibazo byinshi by’ubuzima, ni yo mpamvu twiteguye gutanga umusanzu wacu tugendeye ku bumenyi tuvanye hano”.
André Ndayambaje we yagize ati “Mfite ibyishimo byinshi kuba nkabije inzozi natekereje kuva mu bwana zo gufasha abantu mu buzima. Ni urugendo ntangiye kumva ko hari uwankeneraho ubufasha mu buvuzi kandi nkagira icyo mumarira.
Ntabwo ari urugamba rushya dutangiye, tugiye guhura n’abandi babirimo kugira ngo turebe ko twahuza imbaraga, ibitekerezo n’ubushobozi mu guhangana n’ibibazo by’ubuzima bigenda bigaruka byugariza isi”.
Ababyeyi babo n’inshuti z’umuryango baje kwifatanya n’abo banyeshuri, baremeza ko kuba barangije amasomo yabo ari imbaraga igihugu cyungutse mu kuzamura ubuzima bw’abaturage.
Mujawimana Félicité ufite umwana wahawe impamyabumenyi agira ati “Ni ibinezaneza kuri njye, umwana wanjye arangije amasomo y’ubuvuzi, ubu nanjye ninjiye mu bakomeye, yarangoye ariko nushije ikivi kuko ateye imbere, akaba agiye gufasha abandi.”
Umukobwa witwa Chaste wari waherekeje musaza we mu muhango wo gutanga impamyabumenyi we yagize ati “Umva nishimye cyane byagenze neza, na First Lady yaje!, ni ubwa mbere mubonye amaso ku yandi, uyu musaza wanjye anteye ishema ubu nanjye ngiye kwiga minuze nka we. Mu kumushimira mu muryango tugiye kumubagira ikimasa”.
Ni ku nshuro ya gatatu iyo Kaminuza itanze impamyabumenyi, nyuma y’uko ifunguye imiryango yayo mu Rwanda mu mwaka wa 2015, aho yatangiranye n’abanyeshuri 30 batangiye bigira i Kigali.
Ni Kaminuza yamaze kwiyubakira amashuri yayo y’icyitegererezo mu Murenge wa Butaro mu Karere ka Burera, aho abayigamo bacumbikirwa n’ishuri bakiga porogaramu y’umwaka umwe, aho bawurangiza bagahabwa impamyabumenyi y’icyiciro cya gatatu cya Kaminuza (Master of Science in Global Health Delivery).
Ni mu gihe abo mu byiciro bibiri byababanjirije bigiye i Kigali aho bigaga bataha mu miryango yabo, bakiga mu gihe cy’imyaka ibiri.
Dr.Diane Gashumba, Min w’Ubuzima wavuze mu izina rya Leta y’u Rwanda, yishimiye ko mu myaka itatu Leta ifashe gahunda yo kubaka iyo Kaminuza, yamaze kugaragaza umwaka ku wundi, ubushobozi buhanitse bujyanye n’icyerekezo cya Leta kijyanye n’ireme ry’uburezi rikenewe mu mashuri.


Minisitiri Gashumba yasabye abahawe impamyabumenyi kuzibyaza umusaruro batanga umusanzu wabo mu gusigasira ubuzima bw’abantu.
Ati “Muje mu muryango muzasangamo abantu benshi bafite ibibazo by’ubuzima, murasabwa kugaragaza impinduka, mube abafashamyumvire muri serivise zinyuranye z’ubuzima.”
Yongeyeho ati “Ni iby’agaciro kugira mu gihugu Kaminuza yihariye itanga ubumenyi ku buzima bw’abantu. Ndizera ko nidukorera hamwe bizagira inyungu ku buzima bw’abaturage. Na Leta yiteguye gukora ibishoboka byose mu gushaka icyakomeza guteza imbere Kaminuza y’ubuvuzi”.
Abahawe impamyabumenyi ni abaturutse mu bihugu 11 byo hirya no hino ku isi. Muri 46, u Rwanda rufitemo abanyeshuri 26, u Burundi 3, Kenya 4, Tanzaniya 1, Uganda 2, Malawi 4, Nigeria 1, Sierra Leone 1, Canada 1, Nepal 1 n’abanyeshuri 2 bo muri Leta zunze Ubumwe za Amerika.
Uwiga muri iyo Kaminuza yirihira, yishyura agera mu bihumbi 54 by’Amadolari ya Amerika ku mwaka, ni ukuvuga abarirwa muri miliyoni 49 z’Amafaranga y’u Rwanda.















Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/burera-abarangije-muri-kaminuza-y-ubuvuzi-basabwe-guhangana-n-ibyorezo-nka-ebola,Education
Muri INES-Ruhengeri hatangiye amahugurwa mpuzamahanga ku guhanga imirimo,"Ayo mahugurwa yiswe Summer School, yatangijwe ku wa kabiri tariki 06 Kanama 2019 yitabirwa n’abanyeshuri 30 baturutse muri Kaminuza zihuriye mu mushinga ufasha guteza imbere guhanga umurimo mu mashuri makuru na za Kaminuza witwa AGEA (African Germany Entrepreneurship Academy).
Muri izo Kaminuza zihuriye muri uwo mushinga harimo Kaminuza ya Leipzig yo mu Budage na Kwame Nkrumah University of Science and Technology yo muri Ghana na Kaminuza n’amashuri makuru 12 yo mu Rwanda, aho bagiye kumara iminsi 12 nk’uko bivugwa na Padiri Dr Hagenimana Fabien, Umuyobozi wa INES-Ruhengeri.
Ati “Ni abanyeshuri 30 bo mu Budage, mu Rwanda no muri Ghana. Hari abaturutse mu mashuri 12 yo mu Rwanda, tutibagiwe n’irindi shuri ryo muri Tanzaniya n’iryo muri Congo mu rwego rw’aka karere duherereyemo.
Andi yaturutse muri Ghana no mu Budage, aho bagiye kumara iminsi 12 bitoza banahugurirwa gukora imishinga yo kwihangira imirimo.
Padiri Hagenimana avuga ko abo banyeshuri batoranyijwe hagendewe ku mishinga bakoze nyuma y’uko ihize indi mu marushanwa y’ijonjora.
Avuga ko guhura ari kimwe mu bizabafasha kungurana ibitekerezo no kujya inama ku birebana no gukora imishinga ari na ko barushaho kumenyana biyongerera ubumenyi mu rwego rwo kurushaho guhangana n’ikibazo cyo kubura akazi cyugarije ibihugu binyuranye ku isi.
Abanyeshuri bitabiriye ayo mahugurwa barashimira Leta y’u Rwanda yabateguriye ayo mahugurwa, aho bagiye kungurana ibitekerezo barushaho gusangira ubunararibonye bw’ibihugu binyuranye.
Shukurumungu Jean de Dieu wiga muri IPRC-Musanze agira ati “Turashimira Leta y’u Rwanda yateguye ibikorwa nk’ibi. Iyo uje ugahura n’umuntu uturutse mu Budage no muri Ghana hari byinshi twunguka. Ninza ngafata ibitekerezo byo muri ibyo bihugu byateye imbere, nkongeraho ibyo nsanganywe mu gihugu bituma iterambere ry’u Rwanda rizamuka.
Akomeza agira ati “Hari abo twaganiriye bo mu Budage bambwira ko mu Rwanda hari umuco w’amatafari ahiye, bambwira ko hari ubundi buryo bwo gukora itafari buhendutse butandukanye n’ubwo basanze mu Rwanda. Murumva ko ubwo bumenyi bwabo na bwo bukenewe”.
Umukobwa waturutse mu gihugu cya Ghana wiga mu mwaka wa kabiri muri Kwame Nkrumah University of Science and Technology, yavuze ko uburyo yabonye isuku mu mijyi y’u Rwanda n’uburyo batunganya amafunguro ari bimwe mu byamukoze ku mutima ku buryo ashobora no kuba yabikoramo imishinga yo kwihangira imirimo ubwo azaba asubiye iwabo.
Muhongerwa Benigne wiga muri INES-Ruhengeri wakoze umushinga w’ikarita ifasha abanyeshuri kuriha Minerivari no kubika amakuru yabo yose ajyanye n’ishuri, avuga ko agiye kunguka ubumenyi ngiro buzamufasha kwagura umushinga we akarushaho kuwubyaza inyungu.
Avuga ko ayo mahugurwa azabafasha no gukora imishinga myinshi ihangana mu ruhando mpuzamahanga aho bamaze kubona ko ubumenyi butangwa mu mashuri yo mu Rwanda bufite ireme.
Ati “Turashaka ko imishinga yacu ikomeza guhangana mu ruhando mpuzamahanga. Igihugu cyitwizere ibyo dukora nta kinyuranyo tubona kuri bagenzi bacu baturuka mu mahanga. Ubu biragaragara ko tudatewe ubwoba n’abanyeshuri bo mu Budage n’abo muri Ghana, kuko byagaragaye ko imishinga yacu yagiye ihiga iyabo. Icyo tugiye gukora ni ugusangira ubumenyi bwo mu bihugu binyuranye”.
Robert Meyer, Umuhuzabikorwa w’Umushinga AGEA mu gihugu cy’u Budage, waturutse muri kaminuza ya Leipzig, yavuze ko amahugurwa ya Summer School, ari kimwe mu bigiye gufasha abanyeshuri kuzamura ubumenyi mu gukora imishinga inoze kandi y’ingirakamaro ku bihugu by’abo no ku isi muri rusange.
Avuga ko ubwo bumenyi bugiye kwiyongera ku bwatangiwe muri Summer School yabereye mu Budage n’iyabereye muri Ghana.
Ayo mahugurwa ngo ni kimwe mu bigiye gufasha intara y’amajyaruguru mu guhindura imyumvire y’abadashaka gukora bitwaza ko imirimo yabuze nk’uko bivugwa na Karake Ferdinand, Umujyanama wa Guverineri w’Intara y’Amajyaruguru.
Agira ati “Ku rwego rw’Intara y’Amajyaruguru, aya mahugurwa ni ay’agaciro gakomeye kuko iyo abanyeshuri bo mu bihugu binyuranye bahuye bahana ubumenyi, ni agaciro gakomeye kuko dufite urubyiruko rwinshi rudafite akazi.”
Yongeyeho ati “Ni yo mpamvu iyo tubona urubyiruko rufite inyota yo gukora imishinga tubifata nk’iby’agaciro. Leta yabashyiriyeho uburyo buborohereza, ishinga ibigo by’imari binyuranye. Guhanga akazi bizabafasha guhindura imyumvire ya bamwe badashaka gukora, mube urumuri rw’abaturage babarebereho”.
Muri ayo mahugurwa abereye mu Rwanda ku nshuro ya mbere, itsinda rimwe rizahugurirwa i Kigali, mu gihe irindi tsinda rizahugurirwa muri INES-Ruhengeri aho mu gusoza ayo mahugurwa hazaba amarushanwa hakazahembwa imishinga 10 izaba yahize indi.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/article/muri-ines-ruhengeri-hatangiye-amahugurwa-mpuzamahanga-ku-guhanga-imirimo,Education
Ibizamini byo mu itangira ry’igihembwe bizatuma abanyeshuri batangirira igihe,"Murekatete Julliet umuyobozi w’akarere ka Nyagatare wungirije ushinzwe imibereho myiza avuga ko buri gihe mu ntangiriro z’igihembwe abanyeshuri baba ari bacye.
Nyamara ngo haba harakozwe ubukangurambaga binyuze mu nteko z’abaturage, inama zisanzwe ndetse no mu nsengero ababyeyi bibutswa itariki y’itangira ry’amashuri.
Avuga ko umuti w’iki kibazo cy’abana batangira ishuri bakererewe bizakemurwa no gukora ibizamini icyumweru cya mbere cy’itangira ry’igihembwe.
Ati “Hari amashuri menshi bigaga bararamo batangirana ibizamini guhera ku munsi wa mbere igihembwe kigitangira kandi amanota akandikwa ku ndangamanota, ho usanga abana bazira igihe, n’ahandi tuzabishyiramo imbaraga.”
Avuga ko mugihe umunyeshuri azi neza ko nakerererwa kugera ku ishuri azasanga yaracikanywe n’amanota y’ibyo bizamini azatangirira igihe kuko ngo n’ubwo umubyeyi yamubuza atakwemera.
Yabitangaje kuri uyu wa 05 Kamena ubwo hatangiraga igihembwe cya gatatu ku mashuri abanza n’ayisumbuye byagaragaye ko abanyeshuri batitabiriye ku bwinshi.
Bamwe mu babyeyi bavuga ko kudatangirira igihe ku banyeshuri biterwa n’impamvu zabo bwite ndetse n’abana ubwabo.
Serukundo Daniel umubyeyi wo mu kagari ka Nyagatare umurenge wa Nyagatare avuga ko kudatangirira igihe ku bana biterwa n’imyumvire micye y’ababyeyi ndetse n’abana batinya ko bakoreshwa isuku.
Agira ati “Usanga bamwe mu babyeyi baratinze gushaka ibikoresho by’ishuri bakabyibuka amashuri yatangiye ariko nanone hari n’abana banga kwiga icyumweru cya mbere bavuga ko ngo batiga ahubwo bakoreshwa isuku gusa.”
Serukundo asaba ababyeyi bagenzi be gukora inshingano zabo hanyuma bagasigarana ikibazo cya bamwe mu bana bashobora kwanga gutangirira igihe.
Ati “Ababyeyi duhinduye imyumvire tukitegura hakiri kare hasigara icy’abana kuko nabo harimo abakuru akubwira ati “ Sinjya gukubuzwa no gukupakupa”. Ariko burya wamuhaye ibyo umugomba bugacya umubwira kujya kwiga ntiyakwanga.”
Kuri uyu munsi wambere w’itangira ry’amashuri kuri GS Nyagatare, ikiciro cy’amashuri abanza hize 312 kuri 819 basanzwe naho ikiciro cy’ayisumbuye haza 342 ku banyeshuri 1160.
Umunyamakuru wa Kigali Today/KT Radio
@ SEBASAZAGEmman1
",https://www.kigalitoday.com/uburezi/amashuri/article/ibizamini-byo-mu-itangira-ry-igihembwe-bizatuma-abanyeshuri-batangirira-igihe,Education
Kaminuza y’Abadivantisiti igiye gutangiza ishami ry’ubuganga ryo ku rwego mpuzamahanga,"Iryo shami biteganyijwe ko rizatangira muri Mutarama umwaka utaha wa 2020, rikaba rizatangirana n’abanyeshuri 55 kandi bose bakaziga bacumbikiwe mu nyubako zigezweho ibikoresho nkenerwa byose biri mu kigo, aho iyo kaminuza iherereye i Masoro mu Karere ka Gasabo mu Mujyi wa Kigali.
Ubuyobozi bw’Itorero ry’Abadivantisiti ku isi bukorera muri Amerika bwari bwateganyirije iryo shuri Akarere k’Iburasirazuba bwa Afurika buhitamo ko ryubakwa mu Rwanda, nk’uko umuyobozi mukuru wa AUCA, Dr Roger Ruterahagusha abisobanura.
Agira ati “Itorero ry’Abadivantisiti ku rwego rw’isi rimaze gusuzuma ryasanze u Rwanda ari igihugu gifite iterambere rikataje, gifite umutekano ndetse gifite imiyoborere myiza. Ni ko guhitamo rero ko iryo shuri ryashyirwa mu Rwanda kuko rufitiwe icyizere kandi rwujuje ibisabwa”.
Ati “Abadivantisiti bafite amashuri y’ubuganga nk’iri atandatu ku isi, iri rigiye gutangira mu Rwanda rikazaba ari irya karindwi, n’irya kabiri muri Afurika kandi aho hose imyigishirize ni imwe. Ubwo bunararibonye rero ni bwo bwatumye Minisiteri y’Uburezi idusaba ko iryo shami ryaza mu Rwanda, abayobozi bakuru barabyemera”.


Akomeza avuga ko kubera iyo mikoranire hagati y’ayo mashami yo hirya no hino ku isi, n’abarimu bazigisha muri iryo shami bazaba ari mpuzamahanga, bakigisha mu Rwanda nk’uko bakwigisha no mu bindi bihugu.
Abanyeshuri baziga muri iryo shami ry’ubuganga bafite umwihariko kuko bazaba bacumbikiwe mu nzu zirimo ibikoresho bigezweho ndetse bakagaburirwa, hakaba hari amashuri meza bazigiramo ndetse na Laboratwari icyenda zitandukanye zizabafasha mu myigire yabo.
Uko kuntu abo banyeshuri bazafatwa mu buryo budasanzwe, bituma n’amafaranga y’ishuri na yo ngo azaba ari hejuru ugereranyije n’ayo mu yandi mashami cyangwa ayo mu zindi kaminuza zo mu Rwanda nubwo ataratangazwa.
Abaziga muri iryo shuri ngo bazaturuka mu bihugu 11 byo mu gace u Rwanda ruherereyemo kandi itorero ry’Abadivantisiti b’Umunsiwa wa Karindwi rikoreramo, gusa ngo n’abazaturuka ahandi bazifuza kuryigamo ntibazahezwa.
Inyubako z’ishami ry’ubuganga muri AUCA zizubakwa mu byiciro bine. Icya mbere kigizwe n’inzu enye zigeretse, zikaba zigeze mu gihe cyo gukorerwa amasuku, ubu aho zigeze ngo zimaze gutwara miliyoni 16 z’Amadolari ya Amerika (ni ukuvuga asaga miliyari 14 na miliyoni 700Frw), zikazatahwa ku ya 02 Nzeri 2019.
Mu bindi byiciro bitatu bisigaye ngo hazubakwa ibitaro, indi nzu y’icumbi ry’abanyeshuri, ibibuga by’imikino itandukanye, urwogero (piscine), andi mashuri, imihanda, ihahiro rya kijyambere n’ibindi. Ibyo bikorwa byose bizubakwa ku butaka bwa hegitari 22.
Kaminuza y’Abadivantisiti b’Umunsi wa Karindwi mu Rwanda yatangiye mu 1984, itangirira i Mudende mu Karere ka Rubavu ariko nyuma ya Jenoside yakorewe Abatutsi mu 1994, ntiyongeye kuhakorera kuko ngo ibikorwa byayo byashenywe.
Iyo kaminuza ikorera ahantu hatatu, hamwe ni ku Gishushu mu Mujyi wa Kigali, aha hakaba ishami ry’Ikoranabuhanga (IT) n’amasomo ya ‘Masters’, ahandi ni i Masoro hari n’icyicaro gikuru, hakaba amashami ya Tewolojiya, uburezi n’iby’ubukungu, hakaba na Karongi, ahari ishami ry’igiforomo.


Iryo shuri ry’ubuganga ryo muri AUCA niritangira rizaba ari irya gatatu mu gihugu nyuma y’irya kaminuza y’u Rwanda n’irya University of Global Health Equity riri i Butaro mu Karere ka Burera.
Abazaryigamo ngo bagomba kuba bafite ikinyabupfura, bakambara bikwije ndetse bakagira n’indangagaciro zizatuma baba abaganga beza.
Inkuru bijyanye:
Abasaga 800 babonye akazi mu mirimo yo kwitegura ishami ry’ubuvuzi rya AUCA
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/kaminuza-y-abadivantisiti-igiye-gutangiza-ishami-ry-ubuganga-ryo-ku-rwego-mpuzamahanga,Education
Abayobozi barangwa n’imikorere idahwitse bagiye gufatirwa ibyemezo – Min Mutimura,"Minisitiri Mutimura avuga ko bafite ubushobozi bwinshi igihugu cyabahaye ndetse n’imishinga myinshi igomba gukorwa.
Avuga ko bagomba kwisuzuma kugira ngo barebe ko ibikorwa bigomba gukorwa bigenda neza.
Ati “Turava aha dufite imbaraga zikomeye zo gufata ibyemezo niba ari ikibazo cy’ubushobozi buke tukagikemura, niba ari ikibazo cy’ubushake cyangwa imikorere mibi tugafata ibyemezo nk’abayobozi ari abo dufatira ibyemezo kugira ngo twihutishe imishinga tukabifata.”
Minisitiri Mutimura yabitangaje ku wa 02 Kanama 2019 ubwo yatangizaga umwiherero w’iminsi ibiri w’abayobozi muri Minisiteri y’Uburezi n’ibigo biyishamikiyeho.
Ni umwiherero ukozwe ku nshuro ya 4 ugamije kunoza uburyo bw’imikoranire hagati y’abayobozi n’abayoborwa kugira ngo bihutishe ibikorwa bitandukanye byo guteza imbere imyigire n’imyigishirize.
Abitabiriye uwo mwiherero bararebera hamwe ishyirwa mu bikorwa ry’imishinga yo mu bigo bishamikiye kuri minisiteri ndetse hanarebwe ishyirwa mu bikorwa ry’inama bagiriwe n’umugenzuzi mukuru w’imari ya Leta n’ibindi.
Mutabazi Litha Clemence, umuyobozi wa IPRC Tumba, avuga ko uyu mwiherero na bo uzabafasha kugaragaza imbogamizi bahura na zo mu myigishirize y’ubumenyi-ngiro.
By’umwihariko ariko ngo hari ibyo bifuzaho ubuvugizi cyane ku bikorera bakira mu kazi urubyiruko bigisha.
Ati “Iyo urebye mu mashuri yacu dufite imbogamizi ikomeye, umwana ariga rimwe na rimwe akiga ikoranabuhanga rihambaye yagera hanze ku isoko ry’umurimo bakamubwira ko ubumenyi afite atari bwo bamwifuzagaho.”
“Ubwo ni gute twahuza ibyo bashaka ku isoko ry’umurimo n’ibyo twigisha? Turifuza ko minisiteri yadukorera ubuvugizi ndetse ikagera ku bikorera ku giti cyabo batanga akazi kugira ngo twigishe ibikenewe.”
Ir. Mutabazi avuga ko kugira ngo abasoza amasomo mu mashuri y’imyuga n’ubumenyi ngiro babashe guhangana ku isoko ry’umurimo bisaba imyaka myinshi kuko abandi babitangiye kera.
Ariko na none avuga ko imbaraga Leta ibishyiramo zitanga icyizere ko mu myaka iri imbere abarangiza muri za TVET baziharira isoko ry’akarere u Rwanda ruhereremo.
Umunyamakuru wa Kigali Today/KT Radio
@ SEBASAZAGEmman1
",https://www.kigalitoday.com/uburezi/amashuri/article/abayobozi-barangwa-n-imikorere-idahwitse-bagiye-gufatirwa-ibyemezo-min-mutimura,Education
Abasaga 800 babonye akazi mu mirimo yo kwitegura ishami ry’ubuvuzi rya AUCA ,"Kuri iyo kaminuza harimo kubakwa inzu zitandukanye kandi zigezweho, bikaba biri mu rwego rwo kwitegura gutangiza ishami ry’Ubuganga (School of Medicine), rikaba ari rishya muri icyo kigo, aho biteganyijwe ko abanyeshuri ba mbere baryo bazatangira muri Mutarama 2020.
Bamwe muri abo bakozi bavuga ko imirimo ikorerwa muri icyo kigo yatumye bava mu bushomeri bituma biteza imbere mu ngo zabo, cyane ko bavuga ko umushahara wabo bawubona ku gihe, nk’uko byemezwa na Frédérique Munyeshyaka.
Agira ati “Narangije kwiga mara igihe ndi umushomeri, hanyuma hano batangiye kubaka nza gusaba akazi barakampa. Natangiye ndi umuyede w’abubaka ‘plafond’ none nanjye nyuma y’umwaka mbimazemo narabimenye, bangirira icyizere, ubu ndubaka sinkiri umuyede”.
“Baduhemba neza, ubu nta kintu ngisaba ababyeyi, icyo nkeneye cyose ndakibona ndetse namaze no kwigurira inka ebyiri. Naniguriye kandi imashini y’ibihumbi 60Frw nifashisha mu kazi kanjye iyo ndi mu kiraka, nkaba no mu itsinda dutanga 2000 buri cyumweru, aka kazi kadufatiye runini”.
Iradukunda Providance na we ukora mu by’amashanyarazi ari na byo yize, avuga ko yiyongereye ubumenyi ari na ko yiteza imbere.
Ati “Aha ni ho ha mbere nkoze kandi ndabona bigenda neza kuko mpungukira ubumenyi kubera gukorana n’abandi kandi n’umushahara ni mwiza. Ubu icyo nkeneye ndacyiha, yaba telefone nziza ndayigurira ku buryo nta wanshukisha amafaranga ngo ankoreshe ibyo ntashaka kuko nanjye nyafite, nteganya kandi kuziyishyurira nkajya kwiga kaminuza”.
Mu bakozi icyo kigo gikoresha basaga 800 buri munsi, harimo abafundi, abayede, abasakara, abakora amazi n’amashanyarazi, abakora ubusitani, ab’isuku n’ibindi kandi ngo ni imirimo y’igihe kirekire kuko iyo kaminuza iteganya kuzamura izindi nyubako.
Umuyobozi wa AUCA, Dr Roger Ruterahagusha, avuga ko kuba iyo kaminuza iha abaturage bayituriye akazi ari kimwe muri byinshi izagenda ibafasha kugira ngo batere imbere.
Ati “Tumaze umwaka urenga dukoresha abakozi benshi muri iki kigo, bivuze ko hari inyungu bahakura bagateza imbere imiryango yabo. Uretse gutanga akazi, turateganya gufungura ishuri rizajya ryigisha abantu gutegura indyo yuzuye, abaturage rero ba hano bazabyifuza bazajya baza bige ku buntu, kandi bizabagirira akamaro”.
Muri icyo kigo harubakwa inyubako zijya hejuru (étages), icyiciro cya mbere kikaba kigizwe n’inyubako enye, zizaba zirimo amashuri, laboratoires, amacumbi y’abanyeshuri, uburiro, ibikoni, inzu yo gucumbikira abashyitsi n’ibindi.
Biteganyijwe ko izo nyubako zose z’icyiciro cya mbere zizaba zarangiye mu kwezi kumwe, kuko zizatahwa ku italiki 2 Nzeri 2019, nyuma ngo kubaka bizakomeza kuko hateganyijwe ibyiciro bine.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/abasaga-800-babonye-akazi-mu-mirimo-yo-kwitegura-ishami-ry-ubuvuzi-rya-auca,Education
Authentic Word Ministries yateguye icyumweru cy’ubukangurambaga bwibanda ku burezi,"Iki gikorwa kizamara iminsi umunani gifite insanganyamatsiko igira iti “Afurika, Garagaza abaramyi b’ukuri.” Ni insanganyamatsiko yakuwe muri Zefaniya 3:10.
Avuga kuri iki gikorwa, umuyobozi wa Authentic Word Ministries, Apotre Dr. Paul Gitwaza, ari na we wagitangije mu myaka 20 ishize yagize ati “Iyi nshuro ntibisanzwe kuko twashakishije abahanga bakomeye, impuguke ku rwego rw’isi ariko banafite Kristo muri bo bakazaganiriza abarimu n’abanyeshuri ba Kaminuza n’abandi. Dukeneye uburezi bukomeye ariko bunshingiye kuri Kristo”.
Abantu batumiwe kugira ngo baganirize abanyeshuri bazabasanga muri Kaminuza y’u Rwanda babaganirize ku buryo bwo guteza imbere uyu mugabane bifashishije ubumenyi bafite ariko bushingiye ku ndangagaciro z’Imana.
Uyu mwaka abatumiwe harimo abashakashatsi baturutse mu kigo cyitwa Corning Incorporated. Ni ikigo cy’abanyamerika gikora tekinoloji zitandukanye ariko bakibanda ku birahure, yaba ibikoreshwa kwa muganga, mu nganda, mu gisirikare n’ahandi. Aba bose bahuriye ku kuba bafite ijambo ry’Imana muri bo.
Muri aba harimo nk’uwitwa Dr. Shandon Hart, wavumbuye ibintu bigera kuri 40 yandikishije muri Amerika nk’umutungo we mu by’ubwenge hakaba n’ibindi hafi 87 yavumbuye akaba ari mu nzira zo kubyandikisha. Harimo kandi Dr. Ben Leong, umwarimu muri Kaminuza nkuru ya Singapore, n’abandi nka Eng. Eric Biribuze, uyu akaba yarahembwe nk’umwirabura w’umu injeniyeri wahize abandi bose muri Amerika mu 2018.
Hatumiwe kandi n’impuguke z’Abanyarwanda nka Dr. Antoine Rutayisire, Prof Kigabo Thomas uyu akaba impuguke mu by’ubukungu, n’abandi.
Apotre Gitwaza yizera ko guhindura Afurika atari inshingano z’abanyapolitiki gusa cyangwa abacuruzi, abarezi n’abandi ahubwo ari n’inshingano z’itorero.
Ati “Turabizi ko urugendo ari rurerure kandi ruruhije ariko turizera ko mu guhuza imbaraga tuzabigeraho mu izina rya Yesu.”
Iki gikorwa kiba kirimo ibice bibiri: Amahugurwa aba mu gitondo kuva saa tatu kugera saa saba z’amanywa akabera ku Inshuri rya Authentic International Academy ndetse hakaba n’igiterane cy’ububyutse kibera kuri Stade ya IPRC Kicukiro kuva saa kumi kugera saa mbiri z’ijoro.
Kitabirwa n’abantu baturutse mu bihugu bitandukanye bya Afurika birimo u Burundi, DR Congo, Kenya, Tanzania, Cameroon, Botswana, Uganda, Afurika y’Epfo, Botswana, Ghana n’ibindi. Kitabirwa kandi n’abaturutse mu bihugu byo ku yindi migabane nka Amerika, u Buhinde n’ahandi.
Authentic Word Ministries iyoborwa na Apotre Dr. Paul Gitwaza ni yo ibarizwamo igikorwa cya ‘Afurika Haguruka Urabagirane’ kigamije guhagurutsa Afurika igatera imbere nk’indi migabane cyangwa ikarenzaho.
Authentic Word Ministries yatangiye mu 1996 ikaba ubu ifite ibikorwa bitandukanye by’iterambere nk’ ivuriro ‘Bethsaida’, amashuri ‘Authentic International Academy’ na Kaminuza ya ‘Authentic Kingdom University’; ndetse na radio na televiziyo Authentic Africa.
",https://www.kigalitoday.com/uburezi/ibikorwa-by-uburezi/article/authentic-word-ministries-yateguye-icyumweru-cy-ubukangurambaga-bwibanda-ku-burezi,Education
Barifuza ko abarangiza muri za IPRC bakomeza mu bindi byiciro bya kaminuza,"Byavugiwe mu nama nyunguranabitekerezo kuri icyo cyifuzo yateguwe n’Ishuri rikuru ry’imyuga n’ubumenyingiro (RP) ku bufatanye na WDA, yabaye ku wa 26 Nyakanga 2019, igahuza abafite aho bahuriye no kwigisha imyuga, abakora muri urwo rwego n’abayobozi batandukanye.
Umuyobozi wa RP, Dr James Gashumba, yavuze ko hashize igihe hasohoka abanyeshuri bize imyuga n’ubumenyi ngiro bafite impamyabumenyi ya A1, ariko ko hari benshi bafite icyifuzo cyo gukomeza.
Yagize ati “Abarangije mu myuga bose bahawe impamyabumenyi y’icyiciro cya mbere cya kaminuza (A1) bikarangirira aho. Ubona bisa n’aho bashyiriweho ahatarengwa mu gihe hari bamwe muri bo ndetse n’ababyeyi bifuza ko habaho n’ibindi byiciro birimo A0 ndetse na Masters”.
Ati “Mbere abantu ntibumvaga ko abiga imyuga nko kubaza, amashanyarazi, gusudira n’ibindi, bitari ngombwa ko biga amashuri bakaminuza, nubwo abo kuri urwo rwego tuzakomeza kubakenera. Ibyo rero bibaca intege ari yo mpamvu turimo dushaka uko byahinduka”.
Yakomeje avuga ko n’ubundi abazabyifuza atari ko bose bazabyemererwa, kuko ngo bateganya ko abakomeza muri A0 na Masters batarenga 20% by’abarangiza, kandi hagaherwa ku bazagaruka na bo bakigisha, kuko ngo hakiri ikibazo cy’abarimu b’inzobere mu kwigisha ibijyanye n’imyuga.
Umwe mu barangije muri IPRC Kigali mu myaka itatu ishize, na we yemeza ko hari imbogamizi ahura na zo kubera ko atize icyiciro cya kabiri.
Ati “Duhura n’ikibazo gikomeye hanze aha iyo dushaka akazi kuko ahenshi batubaza impamyabumenyi y’icyiciro cya kabiri cya kaminuza, batitaye ku bumenyi umuntu afite n’imyaka itatu aba yarize. Badushyiriyeho iyo gahunda yo gukomeza byaba ari byiza, natwe tukagira agaciro”.
Dr Gashumba yavuze ko ibi bikiri umushinga, ko bateganya kubigeza ku zindi nzego zo hejuru bikaba byakwemezwa bityo bigashyirwa mu bikorwa, gusa ngo hari icyizere ko bitazatinda.
Ati “Turateganya ko abanyeshuri ba mbere batangirana n’umwaka w’amashuri 2020-2021. Birumvikana hazabanza abigisha, dore ko natwe tubafite. Hagati aho dushobora kuzaba twifashisha abarimu bazaturuka hanze mu gihe abacu batararangiza”.
Yakomeje avuga ko kongerera ubumenyi abize imyuga bizanabahesha amahirwe yo kuba bakorera no mu bindi bihugu.
Kazawadi Papias ufite sosiyete y’ubwubatsi, na we avuga ko byari bikenewe ko abize imyuga bashyirirwaho ibindi byiciro bya kaminuza ntibahore ha handi.
Ati “Ku bwanjye aya masomo yisumbuye mbona yaratinze kuza kuko hari bamwe bifuzaga gukomeza bigatuma bava mu byo bize bagakomereza mu bindi kuko nta handi bari bafite. Iyi rero ni inzira nziza niba ibyo byiciro na byo bigiye kujyaho kuko umuntu azajya yiga agakomeza uko abyifuza”.
Ubuyobozi bwa RP buvugako ko hamaze gusohoka abize imyuga n’ubumenyingiro bafite impamyabumenyi ya A1 barenga ku bihumbi birindwi.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/barifuza-ko-abarangiza-muri-za-iprc-bakomeza-mu-bindi-byiciro-bya-kaminuza,Education
Amahugurwa mpuzamahanga yiswe ‘Summer School’ agiye kubera muri INES-Ruhengeri,"Ayo mahugurwa y’iminsi 11 ajyanye no kwihangira umurimo, akazahuza abanyeshuri bagize imishinga 30 yahize indi muri Kaminuza zo hirya no hino ku isi.
Ni nyuma y’igitekerezo cyagizwe n’ubuyobozi bwa INES-Ruhengeri hashingwa ikigo cyiswe Business Incubation Center, gifasha abanyeshuri bo muri INES, abayirangijemo n’abaturiye iryo shuri guhanga umurimo, aho bafashwa gukora imishinga ijya guhangana mu ruhando mpuzamahanga.
Abanyeshuri bazitabira ayo mahugurwa (Summer School), ni abo imishinga yabo yahize indi ku rwego rw’ibihugu na za Kaminuza nk’uko bisobanurwa na Padiri Dr Hagenimana Fabien, Umuyobozi wa INES-Ruhengeri.
Yagize ati “Summer School ni ishuri ryo mu mpeshyi, rimara igihe cy’ibyumweru bibiri mu masomo agenewe abantu bagize imishinga yatsinze ku rwego rw’ibihugu, bitegura kuyijyana ku isoko bayihuza n’amabanki n’abandi bakora ibintu bijya gusa na byo. Iryo shuri ni urwego rwo hejuru rwo kunogereza ya mishinga, kunoza imitekerereze hagamijwe gusangira ibitekerezo ku rwego rw’isi”.
Akomeza agira ati “Abazitabira ayo mahugurwa bazaba ari 30 bagizwe n’abanyeshuri 10 baturutse mu Budage, 10 baturutse muri Ghana n’abandi 10 baturutse mu Rwanda. Ni ku nshuro ya gatatu haba Summer School, aho iya mbere yebereye mu Budage, iya kabiri ibera muri Ghana mu gihe kuri iyi nshuro igihe kubera mu Rwanda aho igice kimwe kizabera i Musanze ikindi kikabera i Kigali”.
U Rwanda rwemerewe kwakira ayo mahugurwa, nyuma y’uko amashuri makuru na za Kaminuza 12 zo mu Rwanda ku bufatanye na Kaminuza ya Leipzig yo mu Budage na Kwame Nkrumah University of Science and Technology yo mu gihugu cya Ghana, yihurije mu cyiswe AGEA (African Germany Entrepreneurship Academy), hagamijwe guteza imbere urwego rwo guhanga umurimo ku banyeshuri biga muri Kaminuza.
Padiri Dr Hagenimana Fabien, avuga ko ibyo bigo byamaze gufasha abanyeshuri kuzamura ibitekerezo byabo aho bakora imishinga bakarushanwa nyuma bagatoranywamo abahize abandi ari na bo bitabira amahugurwa ya Summer School.
Gad Nishimwe, umwe mu banyeshuri batoranyijwe mu bazitabira Summer School nyuma y’uko umushingwa we wa Robot yifashishwa mu guterura ibintu uhize indi, avuga ko amahugurwa yitabiriye agiye kumufasha kurushaho kunoza umushinga we akawushyira ku rwego rurenze urwo uriho.
Ati “Kuba nageze aha ngiye kwitabira Summer school, ni icyizere bangiriye aho binyereka ko umushinga wanjye uzangeza ku iterambere. Robot nakoze ishobora guterura ikiro kimwe cyangwa ikiro kimwe n’igice, mfite umushinga wo gukora Robot nini izajya iterura kuva ku biro 100 cyangwa 150, ikazifashishwa mu bwubatsi hagamijwe gufasha Abanyarwanda no kuborohereza mu mirimo bakoraga ibavunnye”.
Ngo imyumvire ya bamwe yo kutizera ibikozwe n’abanyeshuri bo mu Rwanda ni kimwe mu bikomeje kudindiza Bisinesi yo mu Rwanda, aho bacyumva ko ibyavuye mu mahanga ari byo bifite ubushobozi.
Nubwo hakiri iyo myumvire yo kudaha agaciro imishinga ikorwa n’abanyeshuri bize mu Rwanda, abanyeshuri bo mu Rwanda bakomeje guca agahigo mu kugaragaza ubushobozi mu marushanwa mpuzamahanga mu gukora imishinga myiza nk’uko bivugwa Dr Jacob Mahina ukorana na AGEA muri Kaminuza y’Ubukerarugendo n’Ikoranabuhanga (UTB).
Yagize ati “Mpereye kuri Made in Rwanda, muri rusange haracyari inyumvire iciriritse yo kumva ko umuntu uvuye hanze ari we ushoboye gusumbya ubushobozi uvuye mu gihugu kandi si ko bimeze. Muri AGEA duha abanyeshuri ubushobozi atari ku rwego gusa rw’igihugu no ku rwego mpuzamahanga.
Nk’amarushanwa aherutse kubera muri Ghana, hari abanyeshuri benshi baturutse mu bihugu binyuranye. Mu myanya itatu ya mbere, ibiri yatwawe n’Abanyarwanda mu gihe mu myanya 10 yagombaga gufatwa, imyanya itandatu yari iy’abanyarwanda”.
Ayo mahugurwa agiye kwitabirwa n’abanyeshuri baturutse muri kaminuza zinyuranye mu Rwanda, abazaturuka muri Ghana n’abazaturuka mu Budage ni amahugurwa azatangira ku itariki 05 akazasozwa ku itariki 15 Kanama 2019. Biteganyijwe ko hazahembwa imishinga 10 izaba yahize indi.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/article/amahugurwa-mpuzamahanga-yiswe-summer-school-agiye-kubera-muri-ines-ruhengeri,Education
Abagororwa 142 bahawe impamyabumenyi zo kubaka,"Abo bagororwa ngo nibarangiza ibihano byabo basubiye mu miryango bazafashwa kandi kubona ibikoresho kugira ngo babashe gukora biteze imbere nk’uko bigenda ku bandi basanzwe bahabwa impamya bushobozi mu myuga murigahunda ya NEP kora wigire.
Abagororwa bo muri Gereza ya Nyanza bavuga ko bari basanzwe bazi kubaka ariko nta mpamyabumenyi bafite, ubu bakaba bazihawe nyuma yo gukora isuzuma ritegurwa n’ikigo cy’igihugu cy’umumenyi ngiro DWA binyuze muri IPRC south mu Ntara y’Amajyepfo.
Ntaganzwa Theoneste umwe mu bafungiye muri Gereza ya Nyanza avuga ko guhabwa iyo mpamyabumenyi bivuze ikintu kinini batakekaga nk’abantu bari mu bihano bafunze.
Agira ati, “Bivuze ko leta yacu idukunda kandi ituzirikana, turashimira ubuyobozi bw’igihugu cyace bwadushakiye abaterankunga tukabasha kwiga neza kandi tukabona impamyabushobozi zizadufasha tugere hanze turangije ibihano byacu”.
Rurangwa Haldi na we avuga ko umwuga w’ubwubatsi awutezeho kubona icyo akora narangiza ibihano bye ariko akifuza ko haboneka inkunga yazabafasha kubona ibikoresho kuko muri Gereza bari badakorera amafaranga.
Agira ati, “Hano muri gereza nta mafaranga tugira kuko ibyo dukora tubikora mu nyungu rusange y’igihugu, twasabaga ko Leta yazadufasha tugeze hanze tukabona icyo duheraho tubyaza umusaruro izi mpamyabushobozi zacu”.
Uhagarariye IPRD South avuga ko abahawe impamyabushobozi bigiye ku kazi kuko nta bindi bitabo bigiyemo ariko ngo ibyo babazwa ni nk’iby’abicaye ku ntebe y’ishuri abatsinze akaba ari bo bahabwa izi mpamyabumenyi, ku buryo nibataha kubona imirimo nk’abanyamwuga bitazabagora.
Ku kijyanye n’ibikoresho basaba nibafungurwa, uyu muyobozi avuga ko biteganyijwe nk’uko bimeze ku bize muri gahunda ya NEP Koara wigire.
Agira ati, “Gahunda ya NEP kora wigire iteganya gutanga ibikoresho ku bahawe impamyabumenyi kugira ngo babashe gukomeza kwiteza imbere, ibyo bikoresho rero birahari kandi abagororwa bazataha bafite impamyabumenyi bazahabwa ibyo bikoresho”.
Umuyobozi ushinzwe kugorora mu Rwego rw’Igihugu rw’Amagereza C.P. Jean Bosco Kabanda avuga ko guha impamyabumenyi abagororwa ari uburyo bwo kubereka ko Leta ibaha agaciro n’ubwo baba bafungiwe ibyaha byabahamye.
Avuga ko bigkwiye kubera abagororwa isomo bakirinda ibindi byaha byababuza amahirwe yo kugagabanyiriza amahirwe yo guhabwa imbabazi akagaruka ku gaciro n’ikizere abagororwa bakwiye kwigirira kandi ko kwiga imyuga bizatuma bashobora kwihangira imirimo batashye bityo ntibongere kugwa mu mutego w’icyaha.
Agira ati, “Kwiga imyuga bizabafasha guca ukurbiri n’ibyaha basubiye mu buzima busanzwe, reba nawe nk’umuntu wafungiwe ibiyobyabwenge n’ibindi byaha by’imbura ukoro, bene uwo nataha afite kandi azi icyo gukora azaca ukubiri n’icyaha bityo ntazongere kwisanga muri gereza.
Impamyabumenyi 600 ni zo zimaze gutangwa na IPRC south muri gahunda ya NEP kora wigire, aho n’aba bagororwa basanzwe bakora imyuga y’ubwubatsi bari mu bazihawe.
Urwego rw’igihugu rw’amagereza rugaragaza ko n’abandi bagororwa bifuza kugira ubumenyi mu bindi byiciro by’imirimo y’amaboko bazajya bahabwa izo mpamyambumenyi nyuma y’isuzuma, akaba ari igikorwa cyatangiriye ku rwego rw’igihugu mu Ntara y’I Burasirazuba ndetse ngo n’andi magereza akaba azakomeza kugenda agerwaho.
Umunyamakuru wa Kigali Today/KT Radio
@ murieph
",https://www.kigalitoday.com/uburezi/ibikorwa-by-uburezi/article/abagororwa-142-bahawe-impamyabumenyi-zo-kubaka,Education
Abanyeshuri bagiye gutaha: Umutekano wo mu muhanda uteguye ute?,"

Kuri uyu wa gatanu tariki 19 Nyakanga 2019 hateganyijwe ko abanyeshuri biga mu mashuri yisumbuye bava aho biga bagataha iwabo.
Bamwe mu bafite ibigo bitwara abagenzi batangarije Kigali Today ko biteguye gutwara abo banyeshuri mu bwitonzi n’ubushishozi.
Abo mu kigo gitwara abagenzi mu modoka rusange cya Horizon Express bavuze ko imyiteguro irimbanyije kuko kuri bo ibi bihe biba bidasanzwe byo gucyura abanyeshuri.
Mwitende ushinzwe imodoka muri iki kigo agira ati : “Ubu dufite abashoferi batanywa inzoga n’ibiyobyabwenge. Twabasabye kwitwararika mu ngendo bazakora bava ku bigo by’amashuri, kandi twabasabye ko n’umuvuduko w’imodoka batwaye ugomba kuzaba uri munsi y’uwateganyijwe na speed governor, mu rwego rwo kurinda impanuka abanyeshuri”.
Ubuyobozi bw’indi sosiyete itwara abagenzi ya Kivu Belt bwo buvuga ko bwafashe umwanya wo kongera gusubira mu bijyanye n’imikorere y’imodoka zabo kugira ngo barebe ko zimeze neza.


Bimenyimana Innocent ushinzwe ibikorwa muri iki kigo yagize ati: “Twavuganye n’abayobozi b’ibigo by’amashuli ngo baduhe mbere amalisiti y’abanyeshuri bazataha, kugira ngo tube ari bo tuzaheraho dutwara. Imodoka zacu bari kuzigenzura mu igaraje ndetse n’abashoferi bazatwara izo modoka ejo mu gucyura abanyeshuri twabahaye ikiruhuko. Yego akazi kazatubana kenshi kuko bije mu gihe cy’impera z’icyumweru, ariko tuzagerageza kandi twirinde impanuka”.
Bigirimana Emmanuel, umubyeyi ufite umwana wiga i Nyamata mu Karere ka Bugesera, yibutsa abatwara abantu ko bakwiye kumenya ko abo batwara basabwa kubagezayo amahoro.
Aragira ati : “Ni ngombwa ko umushoferi yita ku buzima bw’abo atwaye kuko bose ni abantu. Abanyeshuri rero turashaka ko na bo baza iwacu mu rugo amahoro. Bikwifuza gukorera amafaranga menshi birukanka. Rwose batubabarire bagende gacye kandi neza”.
Uwamariya Josée na we ufite umwana wiga mu mashuri yisumbuye yagize ati : “Rwose mfite umwana wiga mu mwaka wa mbere. Ubu bagiye gutaha namwiteguye, maze kugura isombe ni zo akunda. Rero abatwara imodoka bagende buhoro rwose bazabatugezeho amahoro”.


Umuvugizi wa Polisi ishami rishinzwe umutekano mu muhanda, SSP Jean Marie Vianney Ndushabandi yasabye ko abafite ibigo bitwara abantu bafata igihe bagasuzumisha ibinyabiziga byabo, kugira ngo barebe ko ari bizima.
SSP Ndushabandi yagize ati: “Turabasaba kandi gutunganya uru rugendo ku buryo abashoferi bazakoresha ntibazabe bafite umunaniro. Abashoferi kandi ntibagomba kwizera speed governor, ahubwo bagomba kugereranya umuvuduko w’aho bari haba ahamanuka cyangwa ahatambika n’ahari amakorosi, kandi ntibavange abanyeshuri n’abandi bagenzi basanzwe”.
Polisi kandi yanasabye abandi bantu bafite imodoka zitagenewe gutwara abantu kutazivanga muri izi ngendo, kuko bashobora kugwa mu bishuko byo gushaka gukorera amafaranga kubera ko abanyeshuri bazaba ari benshi bataha.
Umunyamakuru wa Kigali Today/KT Radio
@ niwejambo
",https://www.kigalitoday.com/uburezi/amashuri/article/abanyeshuri-bagiye-gutaha-umutekano-wo-mu-muhanda-uteguye-ute,Education
BRD irateganya kwishyuza miliyari 22 za buruse mu myaka itanu,"Hari mu nama iyo banki yagiranye n’abafatanyabikorwa barimo ibigo bya leta, iby’abikorera n’imiryango itegamiye kuri leta, kuri uyu wa kane 18 Nyakanga 2019, mu rwego rwo kurebera hamwe aho gahunda yo kwishyuza inguzanyo za buruse igeze.
Kuva BRD yahabwa inshingano zo gutanga no kwishyuza inguzanyo za buruse muri 2016, ivuga ko hishyujwe inguzanyo za miliyari 7.8 z’amafaranga y’u Rwanda, bivuze ko bizageza muri 2023, imaze kwishyuza inguzanyo zirenga miliyari 30 z’amafaranga y’u Rwanda
Muri iyo nama, BRD yagaragaje ko kwishyuza inguzanyo za buruse hari aho bikigenda gahoro, inaboneraho gusaba ibigo byose bya leta, iby’abikorera, imiryango itegamiye kuri leta n’abantu ku giti cyabo gufatanya kugira ngo abafashe inguzanyo za buruse bazishyure.
Nubwo hari ibigo bitarumva ko ari inshingano zabyo gukata imishahara y’abakozi babyo bize muri kaminuza bahabwa inguzanyo, Banki itsura amajyamabere y’u Rwanda BRD, ivuga ko hari ibigo ndetse n’abantu ku giti cyabo bafashe iya mbere bagatangira kwishyuza no kwishyura izo nguzanyo.
Ni muri urwo rwego BRD yashimiye ibigo bya leta, ibyigenga, imiryango itegamiye kuri leta n’abantu ku giti cyabo bagize uruhare rugaragara mu kwishyuza no kwishyura inguzanyo za buruse.
Mu bigo byashimiwe harimo nka Minisiteri y’abakozi ba leta n’umurimo Mifotra, Ikigo gishinzwe abinjira n’abasohoka (Imigration), Kaminuza y’u Rwanda (UR), Komisiyo y’abakozi ba leta (Public Service Comission), EUCL, GIZ, I&M Bank, ULK, ARC, Save the Children, Umwalimu Sacco, Green Hills Academy, College Marie Rene de Rwamagana, IFAK, Equity Bank Rwanda, IPRC Kigali, n’ibindi.
Hashimiwe kandi abantu ku giti cyabo bafashe iya mbere, bakajya kuri BRD kubaza umwenda bafite kugira ngo bawishyure, muri bo hakaba harimo Komiseri mukuru wungirije w’Urwego rw’Igihugu rushinzwe imfungwa n’abagororwa (RCS) Ujeneza Jeanne Chantal, ndetse n’ababa hanze y’igihugu bagiye bishyura babinyujije kuri bamwe mu banyamuryango babo, muri bo hakaba harimo Gatari Jules Tresor, Ngabo Bonanne, Marara Madeleine n’abandi.
Minisitiri w’Uburezi Dr. Eugene Mutimura, yavuze ko nka Minisiteri y’Uburezi bazirikana uruhare rukomeye leta yagize mu gufasha abanyeshuri batari bafite ubushobozi bwo kwiga kaminuza, ikabaguriza kugira ngo babashe kwiga, ubu bakaba bari gufasha igihugu mu iterambere.
Ati “Icyaduteranyirije hano, ni ukugira ngo twese twumve agaciro ko kwishyuza no kwishyura inguzanyo zahawe abanyeshuri, bityo n’abandi banyeshuri bakeneye kwiga babashe gufashwa nk’uko ari yo nshingano ya leta gufasha benshi kwiga”.
Yashimiye kandi ibigo bya leta, iby’abikorera, imiryango itegamiye kuri leta n’abantu ku giti cyabo bafashe iya mbere mu kwishyuza no kwihsyura inguzanyo zatanzwe.
Ujeneza Jeanne Chantal washimiwe kuba yarafashe iya mbere akishyura inguzanyo ya buruse yigiyeho, yavuze ko ashimira Leta yamufashije kwiga akabona ubumenyi bumufasha mu kazi ke ka buri munsi.
Avuga ko kimwe mu byamuteye kwishyura vuba inguzanyo ya buruse yahawe, ari uko mu rwego akoramo hari benshi ayobora, bityo ko iyo aza kwinangira byashoboraga no gutuma abari munsi ye banga kwishyura.
Ati “Twariurutonde runini, nkibaza bagenzi banjye bari munsi yanjye nyobora, nibabona ninangiye barabifata bate! Nashatse kwivanaho uwo muzigo, ariko nshaka no gutera akanyabugabo abandi bakozi dukorana ngo nabo bumve ko bagomba kwishyura”.
Umuyobozi mukuru wa BRD Eric Rutabana yavuze ko kugira ngo abanyehsuri bagire ishyaka ryo kwishyura inguzanyoi bahawe, BRD yiyemeje kunoza uburyo ibaha inguzanyo, kugira ngo zibashe kubagirira akamaro.
Agira ati “Kugira ngo umuntu agire ubushake bwo kwishyura, ni uko ya nguzanyo aba yarayibonye mu buryo bwiza, yarayiboneye igihe, kandi yaramugiriye akamaro. Twanogeje ikoranabuhanga dukoresha kugira ngo bitume twihuta mu gutanga amafaranga abanyeshuri baba bakeneye kugira ngo babeho muri za kaminuza zo mu gihugu no hanze”.
BRD ivuga ko abenshi mu banyeshuri igihe basinyaga amasezerano y’inguzanyo nta byangonbwa bibaranga bagiraga, ariyo mpamvu isaba ikigo gishinzwe indangamuntu (NIDA), ikigo gishinzwe ubwishingizi (RSSB), Ikigo cy’imisoro n’amahoro (RRA), n’ibindi gufatanya kugira ngo hamenyekane aho bari bishyure.
Umuntu wahawe inguzanyo ya buruse ubonye akazi, amabwiriza avuga ko agomba kumenyesha umukoresha we ko afite inguzanyo atishyuye bitarenze iminsi irindwi atangiye akazi, umukoresha nawe mu minsi irindwi ikurikira akabimenyesha BRD, hanyuma hagakurikiraho ko umukozi asinyira kujya akurwaho 8% y’umushahara we, hanyuma agatangira kwishyura.


Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/ibikorwa-by-uburezi/article/brd-irateganya-kwishyuza-miliyari-22-za-buruse-mu-myaka-itanu,Education
Mbogo: Beretswe ko hari amahirwe menshi yo gutera imbere,"

Babisabwe n’ihuriro ry’abanyeshuri bize mu ishuri ryisumbuye rya Mbogo, ubwo basubiraga kurisura ku cyumweru tariki ya 14 Nyakanga 2019.
Abize muri ES Mbogo, baganiriye n’abanyeshuri biga muri iri shuri babasangiza uko bari babayeho mu gihe bigaga kuri iryo shuri, none ubu bakaba baravuyemo abayobozi ndetse n’abikorera mu bigo bitandukanye.
Byukusenge Antoine uhagarariye abanyeshuri bize muri ES Mbogo, avuga ko intego nyamukuru yo gusubira gusura ishuri bizeho ari ugufasha abanyeshuri bahiga ubu kumva ko aho bari ari heza kandi ko bagomba kuhabyaza umusaruro bagategura imbere habo heza, no kubereka ko bashima aho bavuye, bityo bigafasha abahiga gutekereza uko bahateza imbere.
Byukusenge avuga ko nk’abantu banyuze muri iri shuri bafite gahunda y’igihe kirekire yo kuriteza imbere uko bashoboye, by’umwihariko bagafashga abanyehuri baryigamo guharanira gutera imbere.
Agira ati “Dufite gahunda irambuye kuri iri shuri kugira ngo turifashe gutera imbere, cyane cyane duhereye aho ryadukuye tukaba abagabo, tukifuza ko na barumuna bacu baba abagabo. Ikindi dufite abantu banyuze hano bavuyemo abantu bakomeye, harimo abadepite, abantu bakomeye mu nzego zitandukanye, ibi rero abana bakabifatiraho urugero kugira ngo bumve ko nabo ejo hazaza bazaba aria bantu bakomeye”.
Abanyeshuri biga muri ES Mbogo bavuga ko bajyaga bibwira ko kuba ishuri ryabo riherereye mu cyaro cyane, byazabagiraho ingaruka zo kudatera imbere.
Ishimwe Delphine wiga mu mwaka wa gatandatu HEG, avuga ko kuba basuwe na bakuru babo byabongereye umwete no kurushaho gukunda ishuri ryabo.
Ati “Ntabwo nshobora kugira ipfunwe ry’uko nize ku kigo kiri mu cyaro, ahantu hose ndi ngomba kuba nkishimiye, kuko nubwo kiri mu cyaro, kinyigisha ibintu by’ingenzi. Mu bantu badusuye harimo abayobozi, biranyereka ko mu minsi iri imbere nzaba ndi umuyobozi nanjye”.
Umuyobozi w’ishuri ryisumbuye rya Mbogo Athanase Mbonyumuvunyi, avuga ko ubuhamya bw’abarangije muri iri shuri bwubatse abanyeshuri bakihiga, bikaba bigomba kubigisha guharanira kugera ku ntego kabone n’iyo haba hari imbogamizi bahura nazo.
Ati “Icyo byakwigisha umwana ni uko igihe hari imbogamizi ahuye nazo, bitamuca intege kuko hari n’abandi bazinyuzemo kandi bakabasha kubyitwaramo neza”.
Mu rwego rwo gutera abandi banyeshuri ishyaka ryo kwiga, abize muri ES MBogo banahembye bamwe mu banyeshuri bagize amanota meza muri iki gihembwe cya kabiri kigiye kurangira.
Abize muri iri shuri kandi banaryemereye inkunga yo kubakira abanyeshuri ibibuga by’imyidagaduro, kubabonera ibyuma bitanga umuziki, ndetse no kubakorera ubuvugizi kugira ngo bimwe mu bibazo iri shuri rigifite nabyo bishakirwe umuti.


Ishuri ryisumbuye rya Mbogo ryatangiye mu mwaka wa 1993, icyo gihe rikaba ryarigishaga icyiciro rusange cy’amashuri yisumbuye gusa.
Guhera mu mwaka wa 2011 ryatangije icyiciro cya kabiri cy’amashuri yisumbuye mu ishami ya HEG (History Economics and Geography), naho mu mwaka wa 2016 riza kongeraho ishami rya MCE (Mathematics, Computer and Economics), ubu rikaba rifite abanyeshuri barenga gato 300 mu byiciro byombi.
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/ibikorwa-by-uburezi/article/mbogo-beretswe-ko-hari-amahirwe-menshi-yo-gutera-imbere,Education
Ababyeyi barasabwa gushaka akanya bagasabana n’abo babyaye,"Ibi bituma akenshi usanga abana nta mubano bagirana n’ababyeyi babo ntibabisangeho, ahubwo ugasanga bawugirana n’abakozi bo mu rugo basigarana nabo, rimwe na rimwe ugasanga banatoye imico yabo kuko ari bo bamarana igihe.
Ubuyobozi bw’ikigo Stella Matutina giherereye mu Karere ka Rulindo, bugira inama ababyeyi yo gushaka umwanya Bagasabana n’abana mu mikino no mu myidagaduri, ngo kuko ari ryo banga ryonyine rituma abana barushaho kubatinyuka bakabibonamo, bigatuma babisangaho ntibagire icyo babahisha.
Ubuyobozi bw’iki kigo bwashyiriyeho abanyeshuri umunsi Ngarukamwaka, wo gusabana n’ababyeyi bakarushanwa mu mikino itandukanye ndetse bagasangira n’amafunguro baganira ndetse ababyeyi bakagira inama abana mu myigire yabo.
Muri uyu mwaka uyu munsi wabaye tariki ya 13 Nyakanga 2019.
Mbabazi Clara Ange uhagarariye abanyeshuri biga muri iki kigo avuga ko uyu munsi ubashimisha cyane ukanashimisha ababyeyi, kandi ukanabafasha kurushaho gutinyuka ababyeyi bakababwira ibibazo bafite.
Ati"" Uyu munsi uratunezeza cyane nk’abana kandi udufasha cyane cyane kwisanga ku babyeyi tukabatinyuka tukababwira ibibazo byose duhura nabyo birimo ibyari kuzatuma twangirika mu mibereho yacu tutabonye abo tubigishamo inama.""
Ibi bishimangirwa na Dr Ntaganira Vincent, uhagarariye ababyeyi bafite abana barererwa muri iri shuri, aho avuga ko kwegera abana no gusabana nabo bituma abana baba inshuti z’ababyeyi bityo bakaba ntacyo babahisha cyana kiza cyangwa ikibi.
Ati ""Burya kurera abana si ukubabera intare. Ababyeyi nibegere abana babo, basabane bakine na bo bababere inshuti , kuko iyo umwana umugize inshuti akubwira byose. ""
Dr Ntaganira anongeraho ko ababyeyi badakwiye kumva ko umwana arerwa n’amafaranga gusa, ahubwo aba akeneye abamuba hafi kugira ngo amafaranga ahabwa ajyanishwe n’uburere bumuganisha kuzavamo umuntu muzima.
Soeur Kankindi Christine uyobora Stella Matutina, avuga ko iki gikorwa cy’ubusabane n’ababyeyi gifasha cyane cyane mu kurera abana bafite roho nzima kandi ijyana n’umubiri muzima kuko baba banakora Siporo.
Anashimira ababyeyi b’abana bitabira iki gikorwa ari benshi, anabasaba kurusha kwimakaza ubufatanye bafite hagati yabo n’ubuyobozi bw’ikigo, butuma babasha kurera abana bazigirira akamaro bakakagirira igihugu ndetse n’isi muri rusange.
Stella Matutina ni ikigo cy’Ababikira kirera abana b’abakobwa ubu kikaba gifite abagera kuri 578.



Umunyamakuru wa Kigali Today
@ rutindukanamure
",https://www.kigalitoday.com/uburezi/amashuri/article/ababyeyi-barasabwa-gushaka-akanya-bagasabana-n-abo-babyaye,Education
Abarimu baravuga iki ku mafaranga baherutse kongererwa ku mushahara?,"Umwe mu myanzuro wafashwe n’inama y’abaminisitiri yateranye ku wa 28 Mutarama 2019 uvuga ko umushahara wa mwarimu ugomba kongerwaho 10% by’amafaranga ahembwa, mu mashuri abanza n’ayisumbuye ya Leta n’afashwa na Leta.
Uyu mwanzuro watangiye gushyirwa mu bikorwa mu kwezi kwa Werurwe 2019. Bamwe mu barimu baganiriye na Kigali Today bemeza ko iyo nyongera hari icyo yabafashije nubwo bakibangamiwe no guhaha ku isoko rimwe n’abandi aho usanga ibiciro biri hejuru bagereranyije n’uwo mushahara.
Umwalimu wigisha ku kigo cy’amashuli cya Murambi mu Mujyi wa Kigali witwa Kayitesi avuga ko ku ruhande rwe iyo nyongera ku mushahara bari basanzwe bahembwa hari ibyo yakemuye. Aragira ati “Urebye aya mafaranga yongeweho uretse kuba wajya muri banki bakaguha inguzanyo yisumbuye ku yo wari usanzwe ubona, mbona hari icyo byadufashije, ariko na none ni kibazo kuko ya mafaranga badukuraho muri SACCO yariyongereye ukabona dufata ubusa”.
Jean Claude na we wigisha mu Mujyi wa Kigali avuga ko iyi nyongera y’icumi ku ijana yabaye ingirakamaro mu kuba yahabwa inguzanyo, ariko na none mu mvugo ye ntajya kure ya mugenzi we, aho agira ati “Urebye aya mafaranga batwongereyeho adufasha kubona inguzanyo, byabaye byiza ku buzima bwacu”.
Umwalimu ukirangiza amashuri yisumbuye yahembwaga ibihumbi 44 by’Amafaranga y’u Rwanda ku kwezi, ni ukuvuga ko ubu ahembwa amafaranga 44,000 wongeyeho 4,400 yose hamwe akaba 48400. Icyakora hari abandi usanga bahembwa ibihumbi 90 frw ndetse hakaba n’abageza ku bihumbi 120.000.
Nzeyimana Simeon, umwalimu mu Karere ka Nyaruguru wigisha mu mashuri yisumbuye, ku bwe ngo inyongera bahawe ku mushahara we yamukijije ibibazo yajyaga agirana n’abaturanyi be cyane cyane b’abacuruzi mu dusantere.
Nzeyimana ati : “Urebye rwose aya mafaranga yaje akenewe. Nkanjye hiyongereyeho agera ku bihumbi 20, rero harimo agafuka k’umuceri,si nkikopesha mba nywifitiye mu rugo. Ntabwo rero ncyanduranya kuri butike ndetse no mu bandi baturage”.
Ikindi mwalimu Nzeyimana ashima ni uko yabashije kuba noneho yagurizwa amafaranga atubutse ku yo yabonaga bityo bikamufasha.
Agira ati “Nka mbere nabonaga inguzanyo ingana na miliyoni imwe n’ibihumbi magana ane, ariko ubu rwose ngeze ku kigero cy’uko nahabwa inguzanyo ya miliyoni ebyiri zibura nk’ibihumbi icumi n’andi make,urumva ko iyi nyongera y’10 ku ijana ari nziza”.
Mu buzima busanzwe nk’uko byagaragajwe na Sendika y’Abarimu mu Rwanda, mwalimu kugira ngo abeho nibura mu buzima bucirirtse kandi butanahenze ni uko yajya abona umushahara w’ibihumbi 150 buri kwezi kugira ngo abashe kuba yagura ibyo kurya n’ibikoresho by’isuku ndetse n’amafaranga yo gukodesha inzu.
Minisiteri y’Uburezi mu rwego rwo gushaka uko mwarimu yagira imibereho myiza, habayeho korohereza umwarimu kubona inguzanyo muri koperative umwalimu Sacco, aho abanyamuryango bahabwa inguzanyo ihendutse ku nyungu ya 11 ku ijana.
Umunyamakuru wa Kigali Today/KT Radio
@ niwejambo
",https://www.kigalitoday.com/uburezi/ibikorwa-by-uburezi/article/abarimu-baravuga-iki-ku-mafaranga-baherutse-kongererwa-ku-mushahara,Education
Umunyeshuri wo mu Rwanda agiye guhagararira Afurika mu marushanwa yo kuvuga Igishinwa,"Sabine Irakoze Kimonyo wiga mu mwaka wa gatanu w’amashuri yisumbuye muri iri shuri ni we uzahagararira u Rwanda na Afurika mu marushanwa mu kuvuga Igishinwa. Azajyana na Kenny Gumiriza wiga muri Akagera International School.
Irakoze avuga ko yumva uru rurimi aruzi, n’ubwo atari nka ba nyirarwo. Ariko ngo yizeye kuzarumenya neza kuko ari gushakirwa buruse yo kujya kwigira mu Bushinwa.
Agira ati “Igishinwa nacyiganye ubushake, ku bw’amahirwe kiranyorohera. Numva kizamfasha kubona akazi mu buryo bworoshye muri iki gihe kubona akazi bitacyoroheye urubyiruko. Mu Rwanda hasigaye hari Abashinwa baza kuhakorera baba bakeneye abasemuzi.”
Akomeza agira ati “Birenze kuri ibyo, mu buryo bwo guteza imbere u Rwanda dukeneye no kuvoma ubwenge ku Bashinwa.”
Umuyobozi w’ishuri ENDP Karubanda, Sr. Philomène Nyirahuku, avuga ko biyemeje kwigisha Igishinwa bagamije ko abana bigisha barushaho kugira amahirwe yo kubona akazi.
Ati “Twaratekereje nk’ishuri ngo ko tubona Abashinwa ari benshi mu Rwanda, tukabona hari Abanyarwanda babasemurira, buriya biba byaragenze bite? Naje kumenya ko muri Minisiteri y’Uburezi batanga abarimu bigisha Igishinwa, ndamusaba, baramumpa. Hashize amezi atandatu.
Iri shuri ubusanzwe ntiryigisha indimi, ahubwo ryigisha amasiyanse (science). Ariko ngo indimi bazishyiramo imbaraga kuko bazi ko kumenya indimi nyinshi umuntu aba ashobora kumenya byinshi, haba mu myigire no mu kubona umurimo.
Ku ikubitiro bahamagariye abanyeshuri kucyiga nyuma y’amasomo kubera ko biga kugeza saa munani. Abashaka kucyiga babaye benshi, maze bashyiraho isaha imwe yo kucyiga muri buri shuri.
Abanyeshuri kandi bashyizwe mu matsinda yo kucyiga muri wikendi (weekend) ndetse no mu biruhuko.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/umunyeshuri-wo-mu-rwanda-agiye-guhagararira-afurika-mu-marushanwa-yo-kuvuga-igishinwa,Education
Abanyarwanda baba mu Budage bubatse amashuri i Musanze ahagaze Miliyoni 120Frw,"

Ni ibyumba by’amashuri bitanu byubatswe hubahirijwe amabwiriza y’imyubakire y’ibigo by’amashuri agenwa n’ikigo REB, hakaba n’icyumba cy’umukobwa cyujuje ibyangombwa.
Mu gikorwa cyo gutaha ku mugaragaro aya mashuri cyabaye kuwa kabiri tariki ya 9 Nyakanga 2019 TUYISABE Providence wari uhagarariye itsinda ry’Abanyarwanda baba mu gihugu cy’Ubudage muri iki gikorwa yagaragaje ko Abanyarwanda bari mu Budage bari gukora ibishoboka byose kugira ngo na bo bagire icyo bakora giteza imbere ireme ry’Uburezi mu Rwanda.
Yagize ati “Twishyira hamwe tugakora umushinga runaka tugamije gushaka umuti ku bibazo bitandukanye bagenzi bacu baba hano mu Rwanda baba batugaragarije. Twubatse aya mashuri kugira ngo bifashe abana bakiri bato kubona uko bategura ubuzima bwabo buri imbere kuko nibo bazaba bafite igihugu mu maboko yabo; izo nshingano zibategereje ntibazazibasha badafite ubumenyi. Niyo mpamvu dutewe ishema n’iki gikorwa tubashije kugeraho”.


Iki kigo cy’amashuri cya Groupe Scolaire Rwinzovu cyubatswe mu mwaka w’1963. Nubwo kigenda kivugururwa ariko haracyari ibyumba bishaje cyane byubakishijwe amabuye, bifite isakaro ryangiritse kandi bitagira sima. Abanyeshuri bagaragaza ko bibatera kutiga neza kubera ubucucike n’ivumbi.
Umwe mu bana biga kuri iki kigo yagize ati “Twajyaga tubura uko twiga neza kubera impungenge z’uko amashuri ashaje ashobora kutugwaho, imvura iragwa tugahagarika kwiga, ivumbi ribamo naryo rituma tutanoza isuku. Ni ukuvuga ko rero abazigira mu mashuri mashya batwubakiye bagiye gutandukana n’izo mbogamizi, turabyishimiye cyane”.
Sandrine Uwimbabazi MAZIYATEKE umuyobozi muri Ministeri y’Ububanyi n’amahanga akanaba n’ukuriye umuryango w’Abanyarwanda baba hanze avuga ko hari byinshi igihugu gikeneye ku maboko y’abagikomokamo. Kuba Abatuye mu gihugu cy’Ubudage bubatse aya mashuri asanga ari urugero rwiza kuri byo.
Yagize ati “ni intangarugero ku bandi banyarwanda baba hanze, icyo twakora ni ugukomeza gushishikarizaa n’abandi gukomeza kwifatanya n’igihugu mu bikorwa nk’ibi kuko kibategerejeho ibyiza byinshi”.


Akomeza asobanura ko hirya no hino hari abanyarwanda bagenda bakora ibikorwa bitandukanye binyuze mu buvuzi, ibikorwa remezo, gutanga ubumenyi ku bandi n’ibindi; ariko ngo haracyari urugendo.
Umuyobozi w’Akarere ka Musanze ushinzwe imibereho myiza y’Abaturage UWAMARIYA Marie Claire yasobanuye ko Umunyarwanda ukunda igihugu aterwa ishema no kugira icyo akora mu kugishakira ibyiza. By’umwihariko yashimye umuhate w’abafashe iyambere bakubaka aya mashuri ariko aboneraho no kunenga abagifite imyumvire yo gukoresha amahirwe babonye mu bidafite umumaro.
Yagize ati “Iki ni igisobanuro cy’uko abubatse aya mashuri bumva neza icyo bakigomba, ariko tunabonereho kunenga abakoresha amahirwe baba barabonye mu kugisebya cyangwa kucyangiza; tubahamagariye gusubiza amaso inyuma nk’uko aba babigenje hanyuma bakifatanya n’abandi gusenyera umugozi umwe tugakomea kucyubaka, kuko nta bandi bazaza ngo babidukorere”.
Ibi byumba by’amashuri byujuje ibyangombwa bizajya byigirwamo n’abanyeshuri bo mu mwaka wa mbere n’uwa kabiri w’amashuri abanza; byiyongeraho ubwiherero n’ibigega bifata amazi; byatwaye miliyoni 120 z’amafaranga y’u Rwanda.
Nibura bizaba bifite ubushobozi bwo kwigirwamo n’abakabakaba 300 mu gihe iki kigo gifite abanyeshuri basagaho gato 1800 biga mu cyiciro cy’amashuri abanza n’ayisumbuye. Bisanze mu karere ka Musanze hakiri ibyumba by’amashuri 243 bishaje cyane bisaba gusenywa hakubakwa ibindi bishya, ndetse ibigera ku 164 byo bikeneye gusanwa.


Umunyamakuru wa Kigali Today/KT Radio
",https://www.kigalitoday.com/uburezi/amashuri/article/abanyarwanda-baba-mu-budage-bubatse-amashuri-i-musanze-ahagaze-miliyoni-120frw,Education
Ibigo by’amashuri byo muri Huye bigiye kujya bishyirwa mu byiciro,"Ibi byiciro n’ubwo batarabiha amazina, ariko ngo bizaba ari bitatu.
Hari ikizaba kirimo ibigo by’indashyikirwa umuntu yavuga ko biri mu ibara ry’icyatsi, ikizaba kirimo ibigereranyije umuntu yavuga ko biri mu ibara ry’umuhondo, ndetse n’ibikeneye kwitabwaho kurusha ibindi, umuntu yavuga ko biri mu mutuku.
Mu kubishyira mu byiciro hazarebwa imitangirwe y’amasomo ni ukuvuga uko abanyeshuri bahiga batsinda, kwigisha abana umuco, isuku, siporo, ubumwe n’ubwiyunge, n’ibindi bigitekerezwaho.
Sebutege ati “ibyo byose ishuri tuzabisangamo tuzavuga ko ari indashyikirwa, ariko aho tutazabisanga bazashyirwa mu cyiciro gikwiye, hanyuma natwe bidufashe mu isuzuma, tujye tureba ngo ese ntacyo twakubwiye ngo nawe uzamuke mu cyiciro?”
Amashuri ari mu cyiciro cyo hasi ngo azajya ajya kwigira ku y’indashyikirwa, bityo amashuri yose abashe kuzamuka.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/ibigo-by-amashuri-byo-muri-huye-bigiye-kujya-bishyirwa-mu-byiciro,Education
Ibiganiro mpaka ku bukungu bituma biyungura ubumenyi mu bushakashatsi bakora,"Niyonsaba David, umukozi wa EPRN (ikigo gikora ubushakashatsi mu bijyanye n’ubukungu) ushinzwe gahunda zijyanye n’abanyeshuri n’urubyiruko avuga ko bategura izo gahunda z’ibiganiro mpaka bihuza abanyeshuri bagamije kuganira ku bijyanye n’ubukungu.
Iyo gahunda bayitangiranye na kaminuza zirindwi zo muri Kigali. Niyonsaba avuga ko abanyeshuri bo muri izo kaminuza bahurira hamwe, bakabaha insanganyamatsiko, abanyeshuri bakayiganiraho basa n’abayijyaho impaka, bareba mu mpande zose haba ku byiza n’ibibazo bishobora kuboneka muri iyo ngingo ijyanye n’ubukungu, ndetse bakareba n’uburyo imbogamizi zirimo zakemuka.
Ubwo mu mpera z’ukwa gatandatu 2019 barimo basoza ibyo biganiro, bajyaga impaka ku bijyanye n’isoko rusange rya Afurika (Africa Continental Free Trade Area) bibaza niba Afurika yiteguye ku buryo ubucuruzi hagati y’ibihugu bya Afurika bushoboka. Barebaga niba hari ibyo ibihugu bitari byageraho cyangwa se bikibura, cyangwa se bakareba niba ibikenewe byose ibihugu bibifite kugira ngo bitangire.
Abanyeshuri bakoze ubushakashatsi bwabo, basoma ibitabo n’ibinyamakuru bitandukanye kugira ngo babone amakuru agaragaza niba ibihugu bya Afurika byiteguye cyangwa niba bititeguye.
Niyonsaba David Ati “Ni ukugira ngo dushishikarize abanyeshuri gusoma. Biri muri gahunda tugira yo gusakaza ubumenyi muri za Kaminuza bujyanye n’amakuru agezweho mu bukungu. Ibi biganiro mpaka bigamije kwigisha no gutoza abanyeshuri gukora ubushakashatsi bakiri muri kaminuza. Kaminuza zihitamo abazihagararira muri ibyo biganiro mpaka.”
Asobanura akamaro k’ibyo biganiro cyane cyane kuri urwo rubyiruko, Niyonsaba David yagize ati “Urugero iyo turimo kuvuga ubucuruzi bwambukiranya imipaka, iyo tuvuga kwihuza kwa Afurika kugira ngo abantu bungukire mu bijyanye n’ubucuruzi, aba ngaba ni bo bacuruzi bazatangira ejo cyangwa ejobundi. Iyo imisoro yakuweho cyangwa igashyirwaho, aba ni bo babyungukiramo cyangwa bakabihomberamo. Muri rusange rero ibi biganiro bituma urubyiruko rwumva ibirimo gukorwa, akamaro bizabagirira n’ingaruka byaba bibafiteho.”
Ati “Ikindi kandi niba hari ibitagenda, niba hari ibikibura, aba banyeshuri nibarangiza kwiga ni bo bazayobora inzego za Leta n’izindi nzego zitandukanye. Ni yo mpamvu rero baba bagomba gusobanukirwa aho igihugu kigeze cyangwa se na Afurika aho igeze muri rusange.”
Umwe mu banyeshuri bitabiriye ibyo biganiro mpaka witwa Divine Nemeye wiga muri Kaminuza y’Abadiventiste ya AUCA, avuga ko ibyo biganiro mpaka bibatera umwete wo gukora ubushakashatsi, bigatuma bamenya amakuru kuri gahunda ziriho mu bukungu haba mu Rwanda, muri Afurika n’ahandi hirya no hino ku isi.
Mugenzi we witwa Mwesigye Thomas wiga muri Kaminuza ya Mount Kenya, avuga ko ibyo biganiro bifite akamaro kanini.
Ati “Hano tujya impaka ku bijyanye n’ubukungu bw’igihugu. Ikintu cya mbere byamfashije ni ubumenyi nungutse. Byatumye menya ibijyanye n’ingengo y’imari y’igihugu. Mu myaka yose maze ni bwo bwa mbere nari nshatse kureba ibijyanye n’ingengo y’imari igihugu gikoresha, uko ingana, uko ikoreshwa n’aho iva. Gukora ubwo bushakashatsi byaturutse ku kibazo bambajije muri ano marushanwa. Rero ikintu cy’ingenzi bidufasha twebwe nk’urubyiruko bituma tumenya uko ubukungu bw’igihugu buhagaze. Bitwongerera n’ubushobozi bwo kuvugira mu ruhame.”
Ibyo biganiro mpaka byahuje kaminuza zirindwi zo muri Kigali, buri kaminuza ikaba yari ihagarariwe n’itsinda ry’abantu batatu.
Umunyamakuru wa Kigali Today/KT Radio
@ h_malachie
",https://www.kigalitoday.com/uburezi/amashuri/article/ibiganiro-mpaka-ku-bukungu-bituma-biyungura-ubumenyi-mu-bushakashatsi-bakora,Education
Abanyeshuri 207 barangije muri MIPC basabwe kurangwa n’indangagaciro ,"Ni mu muhango wabereye ku cyicaro cy’iryo shuri riherereye mu mujyi wa Musanze, kuri uyu wa gatandatu tariki 06 Nyakanga 2019.
Mu ijambo rye, Dr. Gashumba James wari uhagarariye Minisiteri y’Uburezi, yasabye abahawe impamyabumenyi kubyaza umusaruro ubumenyi bahawe, abasaba kurangwa n’ubwenge mubyo bakora batibagiwe n’indangagaciro z’Umunyarwanda.
Yagize ati “Ubumenyi mufite mububyaze umusaruro, mukorane n’inganda, muhange ibishya, muhange umurimo, igihugu kibatezeho umurimo unoze no gukora vuba mukoresheje ikoranabuhanga”.
Akomeza agira ati “Twifuza ko mujyana n’iterambere, ariko mujye muzirikana ko indangagaciro za Kinyarwanda ari zo zigomba kubaranga”.
Abahawe impamyabumenyi baremeza ko batazategereza kubwirizwa kunoza imirimo bagiyemo no kuyihanga, kuko babyigishijwe bihagije, bakavuga ko biteguye gutanga imbaraga zabo mu kuzamura igihugu bakora umurimo unoze.
Agahozo Anne Stella ati “Njyanye umusaruro uzagaragara cyane kuko niba narize ibaruramari, na nubu hanze haracyakenewe aba kontabure (comptables) benshi, kandi nzakorana akazi ubwenge nkurikije ubumenyi mpashye muri iri shuri.
Urumva iyo umuntu akora neza akazi ashinzwe aba afatiye runini iguhugu, nzafasha abacuruzi n’abandi banyuranye, ni biba na ngombwa nanjye mpange umurimo ntange akazi, urumva ko ngiye kuba igishoro gikomeye ku gihugu”.


Ndayizeye Olivier ati “Twize byinshi, twakoze imishinga inyuranye, ubu tugiye kuyishyira mu bikorwa, icya ngombwa ni uguhanga imirimo ntituyitegereze ku bandi, kandi hano ku ishuri twarabitojwe bihagije”.
Mu gihe abo banyeshuri bemeza ko hari byinshi bagiye gutezamo imbere igihugu, hari abamaze kubona akazi bakiri ku ntebe y’ishuri, biturutse ku bushobozi bagiye bagaragaza bakagirirwa icyizere cyo gushingwa ibigo bikomeye.
Urugero ni urwa Mutabaruka Jean Claude wavuze mu izina ry’abanyeshuri bahawe impamyabumenyi, aho yagizwe umuyobozi wa Hotel akiri umunyeshuri.
Agira ati “Nihereyeho natangiye amasomo yanjye muri iki kigo mu kwezi kwa cyenda mu mwaka wa 2016, namaze umwaka umwe niga, mpabwa akazi ko kwakira abantu (Reception) muri imwe mu ma hoteri akomeye hano mu mujyi wa Musanze. Nakomeje kugirirwa icyizere nzamurwa mu ntera bitewe n’ubushobozi bambonyemo, ndagira ngo mbabwire ko kugeza ubu ari njye muyobozi w’iriya Hoteli, nibaza ko mbikesha uburezi bufite ireme nakuye muri iki kigo”.
Amashami yigishwa muri iryo shuri rya MIPC, ni ajyanye n’ubumenyingiro, aho ryashinzwe rigamije gushyira ku isoko abana bafite ubwenge mu kwihangira imirimo, no kuzamura ubumenyi n’ubushobozi bishingiye ku mirimo inyuranye nk’uko bivugwa na Rev. Mugisha Mugiraneza Samuel, Umuyobozi w’icyubahiro w’iryo shuri, akaba n’umushumba wa Dioseze y’Abangilikani ya Shyira.
Ati “Hari abize iby’amashanyarazi, abize ubwubatsi, abize guteka no gukorera mu mahoteli, ibyo byose ni imirimo twumva igiye kugira icyo imariye Abanyarwanda.
Iri shuri ntabwo rimaze imyaka myinshi, iyi ni ‘Graduation’ ya kabiri, ariko biragaragara ko turimo gusohora abana bazi ubwenge kandi turimo kumva ubuhamya bw’abantu batandukanye bakomeje kugirirwa icyizere kubera imyigire myiza n’imyifatire myiza ishingiye ku ndangagaciro za gikirisitu”.
Ku cyifuzo cy’abanyeshuri cy’uko iryo shyuri ryatangira gutanga ubumenyi bw’icyiciro cya kabiri cya kaminuza, Rev. Mugisha Samuel arabizeza ko ari ikibazo kiri kwigwaho, kandi ko kizashyirwa mu ngiro mu gihe kitarambiranye.
Muri uwo muhango kandi hafunguwe ku mugaragaro inyubako ifite ibyumba birenga 60, birimo salle yakira abasaga 600, ahazatangirwa amasomo n’ahagenewe amacumbi y’abakobwa.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/abanyeshuri-207-barangije-muri-mipc-basabwe-kurangwa-n-indangagaciro,Education
Ubupfura n’ubunyangamugayo biri mu biranga abarangiza mu Ishuri rikuru ry’Ubumenyi ngiro rya Musanze (MIPC) ,"Ibi byatangajwe n’umuyobozi w’iri shuri, Pasteur Vital Manirakiza, mu kiganiro aheruka kugirana n’itangazamakuru, ku bijyanye n’imyiteguro yo gutanga impamyabumenyi ku banyeshuri 206 bazaba bashoje amasomo y’ubumenyi ngiro icyiciro cya mbere cya kaminuza.
Ishuri rikuru ry’ubumenyi ngiro rya Musanze (Muhabura Integrated Polytechnic College) ryatangijwe n’itorero Angilikani mu Rwanda mu mwaka wa 2014 rifite intego yo gutanga ubumenyi ngiro, guhugura no kwigisha abanyeshuri kugeza ku rwego rwa Kaminuza.
Pasiteri Manirakiza Vital, umuyobozi w’iri shuri, yabwiye Kigali Today ko abiga muri iri shuri barimo umubare munini w’urubyiruko batozwa kurangwa n’ubupfura ndetse n’ubunyangamugayo kuko ari yo myitwarire ituma abayikurikiza baramba mu kazi.
Yagize ati: “Umwihariko ukomeye dufite ni uko duharanira ko ibyo abana biga bitarangirira mu magambo gusa, kuko tubatoza no kubishyira mu bikorwa kandi bigaherekezwa no kugira ubunyangamugayo, no guharanira ko abo bakorera babagirira icyizere”.
Mu gihe iri shuri ryitegura gutanga impamyabumenyi ku nshuro ya kabiri umuhango uteganyijwe kuba ku wa gatandatu w’iki cyumweru tariki ya 06 Nyakanga 2019, umuyobozi w’iri shuri yasobanuye ko imyiteguro irimbanyije.
Ngo icyo bishimira ni uko abanyeshuri bazahabwa izo mpamyabumenyi nyuma yo gusoza amasomo y’ubumenyi ngiro icyiciro cya mbere cya kaminuza; iki gikorwa kikazahuzwa no gutaha ku mugaragaro inyubako nshya igizwe n’amacumbi y’abakobwa, ibyumba by’amashuri, icyumba mberabyombi n’ibiro by’abakozi byuzuye bitwaye miliyoni 500 z’Amafaranga y’u Rwanda.
Umuyobozi w’iryo shuri yagize ati: “Ni impamyabumenyi duteganya gutanga ku nshuro ya kabiri, ni ibyishimo kuri twe kubona aba banyeshuri bamaze igihe bigishwa barakurikiranye amasomo neza kugeza ubwo vuba aha bagiye gushyikirizwa igihamya cy’uko bitwaye. Yaba imiryango yabo na bo ubwabo ni ikintu gishimishije, tubonereho no gutanga ikaze kuri buri wese kuzaza kwifatanya natwe muri ibyo birori dukomeje kwitegura”.
Akomoza ku mbogamizi abiga imyuga bafite, Umuyobozi w’ishuri rikuru ry’Ubumenyingiro MIPC, Pasiteri Manirakiza yavuze ko hari ababyeyi bagifite imyumvire y’uko imyuga ari iyo guharirwa abananiwe andi masomo, nyamara ngo si ko biri.
Yagize ati: “Hari hari ababyeyi bakiyumvisha ko amasomo y’imyuga agomba guharirwa abananiwe kwiga andi masomo; nyamara ni ukwibeshya kuko kwiga imyuga bisaba ubuhanga n’ubushishozi. Naguha nk’urugero, ntabwo wafata umwubatsi wirirwa arigisa imicanga na sima cyangwa ibindi bikoresho ngo uvuge ko ari umunyamwuga nyawe. Na none ntushobora kuba wifitiye hoteli yawe ngo uyishyiremo abakozi badasobanutse barangwa n’imyitwarire y’agasuzuguro, imyambarire idafututse n’ibindi,….Uwize iyi myuga agomba kuba asobanukiwe neza ibyo akora”.
Uyu muyobozi akomeza avuga ko bateganya gushyiraho ahantu habugenewe (Muhabura Incubation Center) abanyeshuri bakajya bahabona amakuru yose bakeneye yazabafasha kujya ku isoko ry’umurimo ari ba bandi bifuzwa.”
Muhabura Integrated Polytechnic College inafite Laboratwari ipima ubutaka n’ibikoresho by’ubwubatsi; aho ifite ubushobozi bwo kugaragaza imiterere n’ubuziranenge ku kubaka n’ibikoresho bishobora gukoreshwa, bikarinda abubaka kugwa mu bihombo, ikaba yaranabiherewe icyangombwa cyo ku rwego rwa Afurika y’i Burasirazuba.
Ishuri rikuru ry’ubumenyi ngiro (Muhabura Integrated Polytechnic College) riherereye mu Karere ka Musanze. Rishingwa ryahereye ku banyeshuri 47 bagenda biyongera none ubu rifite abanyeshuri 1320 mu byiciro bya Kaminuza n’icy’amashuri yisumbuye.
Rirahugura, rikigisha ibijyanye n’ubumenyi ngiro kugira ngo abaharangiza babe abashakishwa ku isoko ry’umurimo cyangwa ba rwiyemezamirimo bo ku rwego rwo hejuru.
Umunyamakuru wa Kigali Today/KT Radio
",https://www.kigalitoday.com/uburezi/amashuri/article/ubupfura-n-ubunyangamugayo-biri-mu-biranga-abarangiza-mu-ishuri-rikuru-ry-ubumenyi-ngiro-rya-musanze-mipc,Education
Nta gihugu gitera imbere kidafite abize imyuga - Dr James Gashumba,"Yabitangaje ku wa 28 Kamena 2019, ubwo inzego zitandukanye zirimo Minisiteri y’Uburezi, ikigo cy’Igihugu cyita ku myuga n’ubumenyi ngiro (WDA) n’abafatanyabikorwa batandukanye, bahuriraga mu gikorwa cyo kwemeza iteganyamigambi ry’imyaka itanu Ishuri rikuru ry’imyuga n’ubumenyi ngiro (RP) rizagenderaho mu guteza imbere imyigishirize y’imyuga.
Dr Gashumba avuga ko iterambere ry’igihugu rishingira ku baturage bacyo bize imyuga inyuranye kandi bakayigiramo ubunararibonye, gusa ngo mu Rwanda si ko byahoze.
Agira ati “Mu Rwanda kimwe na bimwe mu bindi bihugu bya Afurika, imyuga twakomeje kuyifata nk’ibintu bisuzuguritse. Umwana yajya kwiga mu mashuri asanzwe bikamunanira ati ‘reka njye mu myuga’, ni ukwibeshya kuko nta gihugu gitera imbere kidafite abantu benshi bize imyuga kandi bayikorana ubuhanga”.
Arongera ati “Mu bindi bihugu byateye imbere nka Singapore, Australia n’ahandi, uwize umwuga ni we uba ameze neza n’abandi bemeza ko ari umukire, umwana wize umwuga ntashomera. Urugero nka hano mu Rwanda, imihanda n’inyubako zikomeye byubakwa n’abanyamahanga, iyo sura ni yo dushaka guhindura”.
Yakomeje avuga ko ubu abana b’abahanga ari bo biga imyuga bitandukanye n’ibya kera, agatanga urugero ku ishuri rishya rya ‘Coding Academy’, ko ryigwamo n’abana baba baratsinze neza kurusha abandi.
Dr Marie Christine Gasingirwa ukuriye ishami ry’ubushakashatsi muri Minisiteri y’Uburezi, avuga ko igikenewe ari uguhindura imyumvire, cyane cyane y’urubyiruko.
Ati “Ubu urugamba ruhari ni urwo guhindura imyumvire, tugafatanya twese na RP bikazatuma biyorohera kuzamura urwego rwo kwigisha imyuga. Turavuga ngo duteze imbere Made in Rwanda, ntibyakunda bidakoranye ubuhanga. Ni ngombwa rero ko binozwa bityo bijye bibasha guhangana ku isoko mpuzamahanga”.
Ibyo ngo ni byo bizatuma ababyeyi bavugaga ko kohereza abana kwiga imyuga ari ukwangiza amafaranga, bahindura imyumvire bakumva ko ahubwo ari ukubaha intangiriro nziza y’ubuzima.
Lucy Schalkwijk ukuriye gahunda yo guteza imbere imyuga mu Muryango w’Abadage ushinzwe iterambere mpuzamahanga (GIZ), yavuze ko kuba bose bagiye gukurikiza inyandiko imwe y’iteganyamigambi ari ingirakamaro.
Ati “Ubu ni byiza kuko twese, ndavuga RP na WDA, tugiye gukurikiza igitabo kimwe bityo ishyirwa mu bikorwa ry’ibigikubiyemo rikazoroha. Ibi bizihuta gutanga umusaruro kuko buri umwe wese amenya icyo ashinzwe”.
Iryo teganyamigambi ryaganirwaho ngo rifite intego yo kwihutisha gahunda Leta y’u Rwanda yihaye y’uko 60% by’abana basoza icyiciro rusange bakomereza mu mashuri y’imyuga n’ubumenyingiro, 40% akaba ari bo bajya mu yandi mashami.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/nta-gihugu-gitera-imbere-kidafite-abize-imyuga-dr-james-gashumba,Education
APACOPE: Abanyeshuri bakoze ‘Robot’ ibasha kuvuga indimi enye ,"Ni muri gahunda yo gushyira mu bikorwa ibyo biga mu ishuri, bakabimurikira ababyeyi, abarimu ndetse n’abasura ishuri ku munsi w’imurika bikorwa, wabaye kuwa 28 Kamena 2019.
Muri uyu mwaka, itsinda ry’abanyeshuri biga mu mwaka wa gatatu w’amashuri yisumbuye, batekereje gukora imashini-muntu (Robot), bagendeye ku bushakashatsi bakoze bifashishije interineti.
Aba banyeshuri bavuga ko igitekerezo bakigize nyuma yo kubona Robot yitwa Sophia yitabiriye inama ya ‘Transform Africa 2019’ yabereye i Kigali mu Rwanda.
Robot yabo ikoze mu ishusho y’umuntu ukoze mu bikarito. Imbere, yifitemo icyitwa ‘transmitter’, kiyifasha gushakisha igihe ibajijwe ikibazo, hanyuma igatanga igisubizo nyacyo. Ifite kandi mikoro ituma ibasha gusubiza cyangwa kuvuga abantu bakumva.
Vuningoma Aristide Bertrand, umwe mu banyeshuri bakoze Simoni, avuga ko Robot bakoze ifite ubushobozi bwo kuvuga indimi enye (ikinyarwanda, icyongereza, igifaranga n’igiswahili), ikaba kandi yashobora guhagararira umuntu mu nama, igatanga ikiganiro, ikabazwa n’ibibazo ikabisubiza.
Ati “Simoni ushobora kumufata ukamujyana mu nama wowe udahari, ikintu cyose washakaga kuza kuvuga muri iyo nama ukakimuha, akaza kukivuga, inama yose akayiyobora”.
Aha mu imurikabikorwa kandi, iyi Robot yabajijwe ibibazo n’abaryitabiriye, mu ndimi zitandukanye, kandi ikabisubiza neza.
Hari umubyeyi wabajije Simoni ati “Simoni, ko bavuga ko uri umugabo wa Sophia, byaba ari byo cyangwa barabeshya”?
Robot Simoni iti “Ni byo rwose, Sophia ni umugore wanjye kandi ndamukunda cyane!”
Aba banyeshuri ariko bavuga ko kubera amikoro make, Robot bakoze iyo ibajijwe ikibazo itinda kugisubiza, kuko yo isubiza nyuma y’amasegonda 30, mu gihe Sophia yo isubiza nyuma y’amasegonda atanu.
Aba banyeshuri bavuga ko iyi Robot bayikoze ari nko kugerageza ngo barebe ko byashoboka, bakavuga ko ubu babonye ubushobozi bwisumbuyeho bazayitunganya neza, ikaba yajya initabira ibikorwa bitandukanye mu Rwanda no hanze.
Bavumbuye interineti bakoresheje sumaku n’inzembe
Muri iri murikabikorwa kandi, hari itsinda ry’abanyeshuri bo mu mwaka wa kabiri w’amashuri yisumbuye, na ryo ryavumbuye uburyo bwo kubona umuyoboro wa interineti itagira umugozi (wireless internet/ WIFI), bakoresheje sumaku (magnets), inzembe ndetse n’akagozi bacomeka muri telefoni (USB). Iyo interineti ntisaba kuba ufite simukadi (sim card) iyo ari yo yose.
Iyo interineti ikoreshwa ahanini ku mbuga nkoranyambaga nka Facebook, Twitter, Whatsapp na YouTube.
Muhire Ashfaq, umwe mu banyeshuri bavumbuye iyi interineti avuga ko igitekerezo bakigize kubera ko interineti bakoresha mu ishuri igenda gahoro, bagashaka uburyo babona iyihuta kandi idasaba kuyigura buri munsi.
Nyuma yo kwiga isomo ku mbaraga za sumaku (magnet power), aba banyeshuri ngo basanze sumaku ishobora gutanga interineti, kimwe n’uko ishobora gutanga izindi ngufu nk’umuriro w’amashanyarazi n’ibindi.
Uko ukoresheje sumaku nini cyangwa se nyinshi, ni ko interineti iboneka ari nyinshi kandi ifite imbaraga.
Perezida wa Komite y’ababyeyi barerera muri APACOP, Emile Moran, avuga ko bitangaje kuba abana bakiri bato babasha gukora ibikorwa bihambaye nk’umuyoboro wa interineti, gukora Robot n’ibindi.
Avuga ko iki ari ikimenyetso cy’uko ubumenyi bukwiriye kuba mu buzima bwa buri munsi kuruta uko bwaba mu makayi.
Ati “Ni cyo kibazo ahanini cyajyaga kigorana, ubumenyi buba mu makayi, kuruta uko buba mu buzima busanzwe. Iyo abana bakoze ibikorwa bihambaye nk’ibi, bashingiye ku bumenyi bwo mu ishuri, bigaragaza ko bahuza ubumenyi bwo mu ishuri, n’ubuzima bwa buri munsi”.
Umuyobozi w’urwunge rw’amashuri rwa APACOPE Dusabeyezu Adelaide, avuga ko iri murikabikorwa ryatumye abana bihatira kuvumbura ibintu byinshi kugira ngo bazabimurike.
Uyu muyobozi avuga ko abana baba bafite ubumenyi bwinshi, bagakenera gusa guhabwa umwanya wo kubushyira ahagaragara, agasaba abyeyi kubaha umwanya uhagije kugira ngo babugaragaze.
Ati “Akenshi dufata abana nk’abantu bakubagana, batazi ibintu, ariko iyo tubahaye umwanya, tukabareka bakabasha kutwereka icyo batekereza, babasha kugera ku bintu byinshi. Ababyeyi gusa icyo dukora ni ukubaba hafi tukabayobora”.
Uretse abakoze Robot n’abakoze umuyoboro wa interineti kandi, muri iri murikabikorwa hagaragayemo n’abana bavumbuye uburyo bwo kuvomera imyaka cyangwa indabo wifashishije amacupa avamo amazi, abakora imitaka yo kwitwikira mu mpapuro, abanditse inkuru mu bitabo, abakora amasabune y’amazi, n’ibindi bikorwa binyuranye bigaragaza mu ngiro amasomo bigira mu ishuri.
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/ibikorwa-by-uburezi/article/apacop-abanyeshuri-bakoze-irobo-bayita-simoni,Education
Imbogamizi ku burezi bw’abafite ubumuga zigiye gukemuka,"Byatangajwe na Minisitiri w’Uburezi Dr. Eugène Mutimura, mu nama nyunguranabitekerezo ku ishyirwa mu bikorwa rya gahunda y’igihugu ku burezi budaheza, yabaye kuwa gatatu 26 Kamena 2019.
Diane Uwamahirwe witabiriye iyo nama, ni umwe mu bafite ubumenyi ku bijyanye no gufasha abafite ubumuga aho abyiga muri kaminuza y’u Rwanda.
Avuga ko nubwo bafite ubwo bumenyi, akenshi badahabwa amahirwe yo kubukoresha.
Ati “Turahari, dufite ubumenyi, ariko usanga tudahabwa amahirwe yo gukoresha ubwo bumenyi. Ariko muri gahunda y’ibi biganiro, batubwiye ko biri mu nzira yo kugenda bikemuka tukaba twahabwa uwo mwanya.”
Akomeza avuga ko hari imbogamizi bahura na zo mu gihe barimo gufasha abafite ubumuga, nko kutagira ibikoresho bihagije.
Gusa nk’abantu bafite ubwo bumenyi, bavuga ko bibumbiye mu itsinda, bakaba baragerageje gukora ibikoresho bikozwe mu bintu byoroheje biboneka hafi, bakibonera imfashanyigisho ziciriritse.
Ati “Mu mbogamizi duhura na zo, harimo ubucye bw’ibikoresho, kuko hari n’aho ngera nabonye ikiraka, ngasanga nta bikoresho bihaba. Gusa nk’abantu twize ibi bintu, twagerageje kwishakamo ibisubizo, dukoresha ibintu biboneka hafi aha dukoramo imfashanyigisho.”
Yerekana izo mfashanyigisho, ati “Ibi ni ibikarito twashushanyijeho dukoresheje imyandikire y’abafite ubumuga, udupfundikizo tw’amacupa y’amazi, imipira ikozwe mu mifuka ibangiyemo utuntu dushobora kujegera kuburyo buyobora umuntu ufite ubumuga bwo kutabona, n’ibindi”.
Minisitiri w’Uburezi Dr. Eugene Mutimura, avuga ko mu rwego rwo gushyira mu bikorwa politike yo gufasha abana bafite ubumuga kugira ngo bige neza, nk’igihugu hari politike bateguye yo kubafasha.
Ati “Iyi nama rero turibuganire, dufate n’ingamba zikomeye kugira ngo abafite ubumuga bafashwe bagere mu mashuri aho batagera, kandi nibayageramo bige neza nk’uko bikenewe.
Dukwiye gufatanya n’inzego zitandukanye kugira ngo cyane cyane bagere no kubyo batashoboraga kugeraho kandi by’iterambere igihugu cyifuza kugeraho nk’ ikoranabuhanga (ICT) cyangwa ‘digital learning’ (imyigire igezweho y’ikoranabuhanga).”
Akomeza avuga ko ibibazo by’ingorabahizi bihari, nk’ibyo kubura ibikoresho cyangwa abarimu, politike y’igihugu igiye kubikemura. Iyo politiki ivuga ko abafite ubumuga bashoboye kwigana n’abandi banyeshuri bajya mu mashuri asanzwe, naho abafite ubumuga ku kigero batabasha kwigana n’abandi, bagafashwa kujya mu mashuri yihariye.
Ati “Hari ibikoresho bakenera bitandukanye, nk’igihugu rero hari politike twemeje kandi tuzabafasha kugira ngo tuyishyire mu bikorwa, abafite ubumuga mu ngeri zitandukanye bige neza kandi bafashwe”.
Iri tsinda ry’abafite ubushobozi ku bijyanye no gufasha abafite ubumuga, rigizwe n’abasaga 150 bize muri kaminuza y’u Rwanda ishami ry’uburezi, bakaba basaba ko bamenyekana, bagahabwa umwanya ku isoko ry’umurimo nk’ibintu bitamenyerewe mu Rwanda kandi bifite akamaro.
",https://www.kigalitoday.com/uburezi/ibikorwa-by-uburezi/article/imbogamizi-ku-burezi-bw-abafite-ubumuga-zigiye-gukemuka,Education
REB: Hagiye gushyirwaho isomero muri buri cyumba cy’ishuri,"Byatangarijwe mu muhango wo kugaragaza abanyeshuri batsinze amarushanwa ya “Andika Rwanda 2019”, wabaye kuwa 21 Kamena 2019.
Andika Rwanda ni irushanwa ritegurwa guhereye mu mashuri abanza, ayisumbuye ndetse no mu mashuri y’inderabarezi, aho abanyeshuri barushanwa kwandika inkuru mu kinyarwanda, zishobora gukoreshwa zikavanwamo ibitabo byo gusoma bikoreshwa n’abanyeshuri bo mu mashuri abanza.
Umuyobozi mukuru wungirije wa REB, Tusiime Angelique yavuze ko ‘Andika Rwanda’ ari igitekerezo cya Minisiteri y’Uburezi, mu rwego rwo gukangurira abana b’Abanyarwanda gukunda kwandika, kuko iyo wanditse uba ushobora no gusoma.
Ati “Kwari ukugira ngo tugire uwo muco wo kwandika, ariko n’umuco wo gusoma uzanwa n’uko abana babonye ibyo basoma. Bigamije rero guteza imbere kumenya gusoma no kwandika mu mashuri yacu kandi duhereye ku bana bato.”
Uyu muyobozi akomeza avuga ko ibyo bidafasha abana gusa, ko ahubwo bifasha n’abarezi kubona imfashanyigisho.
Ati “Ntabwo bidufasha gusa ko abana bamenya gusoma, ahubwo bidufasha no kubona imfashanyigisho, kuko izi nkuru zanditse zivanwamo ibitabo byifashishwa n’abandi bana bagenzi babo mu gusoma.”
Tusiime Angelique avuga mu rwego rwo kongera umusaruro w’abana bakunda gusoma, hagiye gushyirwaho isomero muri buri cyumba cy’ishuri.
Ati “Dufite gahunda yo kugeza ibitabo ku bana no ku bantu bakuru aho bari mu tugari, ariko noneho tugiye no gushyira isomero muri buri cyumba cy’ishuri.”
Iri rushanwa ryo kwandika inkuru n’imivugo ryatangiye muri 2014. Muri uyu mwaka wa 2019, ryitabiriwe n’abana basaga 10,000 baturutse mu gihugu hose, hatoranywamo 30 baturutse mu turere twose tw’igihugu, aho harimo abakobwa 21 n’abahungu icyenda.
",https://www.kigalitoday.com/uburezi/ibikorwa-by-uburezi/article/reb-hagiye-gushyirwaho-isomero-muri-buri-cyumba-cy-ishuri,Education
Bahembewe umushinga wo kubyaza umusaruro impapuro zakoreshejwe,"Abo banyeshuri bahembwe ku mugoroba wo kuwa 21 Kamena 2019, ubwo hasozwaga amarushanwa ku rwego rw’igihugu mu bintu bitandukanye, yahuje abanyehuri bo mu bigo by’amashuri yisumbuye biga siyansi, amarushanwa yatangiriye ku rwego rw’imirenge.
Ni igikorwa gitegurwa buri mwaka n’Ikigo cy’igihugu cyita ku burezi (REB) kuva muri 2011, kikaba kigizwe n’irushanwa mu mibare, ubugenge, ubutabire, ubumenyamuntu, gukoresha mudasobwa (ICT) n’imishinga y’ikoranabuhanga, 24 ba mbere akaba ari bo bahembwe.
Umwe mu itsinda ry’abana batatu bakoze uwo mushinga, Kagarama Victor, asobanura impamvu bawuhisemo n’icyo bari bagamije.
Agira ati “Twarebye impapuro ziba zarakoreshejwe ziva mu biro, mu mashuri n’ahandi, ukuntu zijugunywa cyangwa zigatwikwa, dusanga imyotsi ivamo yangiza ikirere. Twahisemo rero kureba umushinga watuma tuzibyaza umusaruro, hakavamo igikoresho gifitiye abaturage akamaro”.
Kagarama akomeza asobanura uko babigenza kugira ngo bagere kuri cya kibaho cyakwandikwaho haba mu mashuri n’ahandi.
Ati “Dufata ibipapuro byinshi tukabikataguramo duto duto hanyuma tukabishyira mu mazi ashyushye cyane, bikamaramo iminsi itatu, tukabikuramo bimeze nk’igikoma gifashe. Duhita tubishyira ku kabaho tuba twateguye, tukabiringaniza neza, ubundi tukanika ku zuba mu gihe cy’iminsi itanu”.
“Kimaze kuma duhita dusiga irangi ry’amavuta ry’umweru ahandikwa, rikuma nyuma y’iminsi ibiri noneho tugasigaho na ‘vernis’. Ibyo bituma kucyandikaho na marikeri byoroha ndetse no gusiba ibyanditseho bigakunda”.
Yongeraho ko icyo kibaho bise ‘Smart board’ kiba kidahenze ariko ko gikoreshwa nk’icyakorewe mu ruganda.
Mugenzi we bari mu itsinda rimwe, Umutoniwase Naila, avuga ko umushinga wabo bafite inzozi zo kuzawukomeza nibarangiza kwiga.
Ati “Dufite inzozi z’uko niturangiza kwiga, umushinga wacu tuzawunoza, tugashaka ubushobozi noneho tukaba twashinga uruganda rwo gukora ibyo bibaho. Ni uburyo bwiza bwo kwihangira umurimo aho gusaba akazi ahubwo natwe tukagatanga”.
Dr Alphonse Sebaganwa, umuyobozi mukuru w’ishami rishinzwe ibizamini n’isuzumabumenyi muri REB, avuga ko ayo marushanwa atuma abana bagira umuhate mu kwiga.
Ati “Aya marushanwa abaye ku nshuro ya munani, ikigaragara ni uko buri mwaka ibyo abana bakora bigenda bizamura ireme, bivuze ko atuma bagira umuhate wo kwiga no kuvumbura. Ikindi ni uko uko umwaka utashye ari ko umubare w’abitabira ugenda uzamuka, bivuze ko abana bayaha agaciro”.
Ababaye aba mbere mu barushanijwe; mu mibare yabaye Byukusenge Nadine wo muri GS St Joseph Kabgayi, mu bumenyamuntu ni Mpamo Remond wa GS St Aloys Rwamagana, mu bugenge ni Magambo Aimé Richard wo muri Petit Séminaire Ndera.
Mu butabire uwa mbere ni Ishimwe Didier wa GS Janja, muri ICT aba Ngwije Ngabo Gerald wa Nyagatare SS naho umushinga wa mbere uba uw’abana bo mu ishuri rya Agahozo Shaloom Youth Village rya Rwamagana.
Muri buri cyiciro hahembwe abana batatu, bakaba bahawe mudasobwa ngendanwa, ibikapu na flash disk.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/bahembewe-umushinga-wo-kubyaza-umusaruro-impapuro-zakoreshejwe,Education
Ababarirwa mu bihumbi 94 basabwa kwishyura buruse batarashyirwa muri ba bihemu ,"BRD ivuga ko abakabakaba ibihumbi 94 ari bo basabwa kwishyura iyi nguzanyo ku bushake, baba batabikoze abakoresha babo akaba ari bo bakata 8% ku mushahara wabo bakayatanga muri iyo banki.
Umuyobozi muri BRD ushinzwe inguzanyo zihabwa abanyeshuri, Emmanuel Murangayisa agira ati “Itegeko risaba buri muntu wahawe umwenda (wa buruse) kwimenyekanisha agatangira kuwishyura”.
“Umuntu uzayaherana tugomba kumwishyuza yongeyeho amafaranga y’ibihano nyuma yo kumwigisha akabyanga, tuzanamushyira muri CRB (ikigo kigenzura abafitiye imyenda amabanki), ku buryo azahura n’ingaruka zose z’abantu banze kwishyura umwenda”.
BRD ivuga ko izakomeza gukurikirana abayifitiye imyenda bari mu gihugu imbere no hanze, aho ivuga ko izakoresha za ambasade zikabashakisha hose mu bihugu byo ku isi.
BRD ivuga ko mu myaka itatu n’igice imaze ihawe inshingano yo gutanga no kugaruza inguzanyo ihabwa abigira kuri buruse ya Leta, ngo imaze kugaruza miliyari 7.7 z’amafaranga y’u Rwanda.
Mu myaka irindwi yabanjirije iyi gahunda ya BRD yo kwishyuza inguzanyo, ngo inzego zari zibishinzwe zari zarishyuje amafaranga miliyari 12.
Ku rundi ruhande, hari abantu bigiye ku nguzanyo ya Leta banenga gahunda ya BRD yo kwishyuza, bavuga ko hari aho idasobanutse.
Umwe mu bakorera urwego rw’itangazamakuru agira ati “abakozi ba BRD baraje badusaba kwimenyekanisha(kudeclara) turabikora, ariko ntabwo bagarutse ngo batubwire igiciro tugomba kwishyura!
“Iyo ntambwe ni yo bagombaga kugeraho kuko baradusaba kwishyura natwe tukabasaba kutwishyuza!”
Undi ukora mu rwego rw’ubuzima akomeza avuga ko habayeho kwivuguruza kw’amategeko, kuko ngo mbere yaho umuntu wabonye amanota ashimishije(satisfaction) atagombaga kwishyuzwa buruse yahawe na Leta.
Ati “Gahunda yabo ntabwo isobanutse neza, ariko nkeka ko ku bantu bafite akazi keza, kugukata ku mushahara amafaranga ibihumbi 20-30 ntacyo bitwaye, ariko iyo ntacyo bakubajije urabihorera kuko amafaranga duhembwa ataduhagije ukurikije ubuzima buri hanze aha”.
Banki y’ u Rwanda ishinzwe Amajyambere ihamagarira abantu babishoboye kuyigana bagahabwa inguzanyo, niba bifuza gushora imari mu buhinzi, mu ngufu, mu guteza imbere ibicuruzwa byoherezwa mu mahanga, ndetse n’abashaka inzu ziciriritse bajya bishyura ibihumbi 200 byibura buri kwezi.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/ibikorwa-by-uburezi/article/ababarirwa-mu-bihumbi-94-basabwa-kwishyura-buruse-batarashyirwa-muri-ba-bihemu,Education
Abanyeshuri bose bakwiye kwiga imibare hatitawe ku mashami bigamo -PM Ngirente,"Ibi Minisitiri w’Intebe Ngirente yabivugiye mu muhango wo gutangiza inama ya 10 y’Impuzamakaminuza yo mu Burasirazuba bwa Afurika (IUCEA) irimo kubera i Kigali kuva kuri uyu wa 20-21 Kamena 2019.
Yagize ati “Tugomba gukora ku buryo abana barangiza amashuri abanza baba bafite ubumenyi bw’ibanze mu mibare naho abarangiza amashuri yisumbuye bakaba bazi bihagije imibare ibafasha mu buzima bwa buri munsi hatitawe ku mashami baba biga.”
Yakomeje agira ati “Tugomba gufata imibare nk’ubumenyi bufasha abanyeshuri bacu gukura mu mitekerereze ibafasha gusesengura ibibazo bihari.”
Mu gihe abitabiriye iyo nama banafunguye Ikigo cy’Ubushakashatsi mu Mibare muri Afurika y’Uburasirazuba “East African Centre for Mathematical Research”, Minisitiri Ngirente yavuze ko yizera ko kizafasha mu kuzamura imitekerereze y’Abanyafurika, kigaha abarimu umwanya wo gukurikirana abanyeshuri kandi bakabakundisha imibare bakiri bato.
Yasabye IUCEA kandi gushyiraho ibyangombwa bisobanutse buri kaminuza yagombye kuzuza kugira ngo yemererwe kwigisha imibare, hagamijwe gutuma izo kaminuza zirushaho kugirirwa icyizere ku rwego mpuzamahanga.
Ati “Nta kaminuza yakagombye kwemererwa kwigisha imibare itujuje ibisabwa by’ibanze kuko byatesha agaciro ireme ry’uburezi bwacu.”
Yakomeje avuga ko amashuri agomba gufata inshingano zo gukora kuburyo Afurika igera ku ntego yihaye zo kongera ireme ry’uburezi no guharanira kuba indashyikirwa muri byose, bityo asaba za kaminuza gukora ku buryo zuzuza ibisabwa ku rwego mpuzamahanga kandi agahora azirikana ko “ireme ry’abanyeshuri rushingira ku ireme ry’ababigisha”.
Nubwo ahamya ko hari intambwe yatewe mu gukoresha ikoranabuhanga mu burezi muri Afurika, Minisitiri w’Intebe Ngirente yavuze ko Afurika ikwiye guhindura imyumvire mu buryo bwihuse ikarushaho kuyoboka ikoranabuhanga mu nzego zose z’uburezi haba mu kwigisha, mu kwiga, mu bushakashatsi, mu miyoborere ndetse n’ibindi.
Yagize ati “Mu mpinduka zishingiye ku ikoranabuhanga mu burezi, abayobozi za kaminuza bakwiye kugira uruhare runini bitewe n’impinduka zikomeye zigenda ziza, icyuho biteza ndetse n’imbaraga izo mpinduka zisaba mu guhindura abagitsimbaraye ku mikorere ya kera.”
Minisitiri w’Intebe Ngirente akabivugira ko impinduka zisaba amavugurura mu bigo, zijyana no gutanga ibisabwa haba mu bakozi no mu bushobozi.
Kugira ngo bigerweho, yasabye abitabiriye iyo nama ko mu biganiro bazagirana bazanarebera ku bunararibonye bw’ahandi ku isi, aho ikoranabuhanga mu mashuri ririmo kuzamura imyigishirize.


Umunyamakuru wa Kigali Today/KT Radio
@ Oswaldini1
",https://www.kigalitoday.com/uburezi/ibikorwa-by-uburezi/article/abanyeshuri-bose-bakwiye-kwiga-imibare-hatitawe-ku-mashami-bigamo-pm-ngirente,Education
Abiga muri Wisdom School barushaho gucengerwa n’amateka y’igihugu binyuze mu ngendo shuri,"Ibi babitangaje nyuma yo gusura Urwibutso rwa Jenoside rwa Kigali ruri ku Gisozi n’inzu ndangamurage ya Richard Kandt; muri gahunda y’urugendo shuri rutegurwa n’ishuri Wisdom School kugira ngo ritegure abana bafite ubumenyi buhagije ku mateka y’igihugu.
Uru rugendo shuri barukoze ku matariki ya 11 n’iya 12 Kamena 2019. Urwibutso rwa Kigali aba banyeshuri basuye ruruhukiyemo abarenga ibihumbi 250 b’Abatutsi bazize Jenoside. Bakihagera basobanuriwe uko politiki y’amacakubiri yabibye urwango, Abatutsi baratotezwa kugeza ubwo Jenoside ishyizwe mu bikorwa mu mwaka w’1994, abarenga miliyoni bakicwa mu gihe cy’amezi atatu gusa.
Karinda Linda umwe mu biga muri Wisdom School yagize ati: “Ni ibintu bibabaje kumva Abanyarwanda baratakaje ubumuntu bagashyira imbere amacakubiri yatumye na Jenoside yakorewe Abatutsi ishyirwa mu bikorwa. Aya mateka twajyaga tuyumva bayatwigisha mu ishuri gusa, kuba twigereye hamwe mu hantu habitse ayo mateka, tugasobanukirwa uko igihugu cyacu cyasenyutse, bizatuma turushaho gukora ikinyuranyo cy’uko abagisenye babigenje, twe duharanire gukora ibyiza bishingiye ku kubaka amahoro arambye”.
Aba banyeshuri bagereranya uru rugendo shuri bateguriwe n’Ishuri Wisdom School nk’umuyoboro wo gusigasira ibyiza igihugu cyagezeho nyuma ya Jenoside yakorewe Abatutsi.
Banasuye ingoro ndangamateka ya Richard Kandt, Umudage w’umukoloni wabaye rezida (resident) wa mbere mu Rwanda mu mwaka w’1907(twamugereranya na ambasaderi wari uhagarariye icyo gihugu). Aha ho batambagijwe ibice bitatu bigize iyi nzu bibitse amateka y’u Rwanda mu buryo bw’ibikoresho, inyandiko n’amafoto byo mu gihe cy’ubukoloni, mbere na nyuma yabwo.
Uru rugendo shuri rutegurwa n’Ishuri Wisdom School buri mwaka kugira ngo bifashe abanyeshuri kumva neza amasomo bahabwa no kwibonera n’amaso yabo ibyo baba bigishijwe nk’uko Nkusi Jean Claude umwe mu barezi b’iri shuri yabihamirije Kigali Today.
Yagize ati: “Twifuje ko aba banyeshuri bamenya ibikubiye mu mateka y’igihugu babyiboneye n’amaso yabo bitarangiriye mu kuyabigisha mu ishuri gusa; ni abana twitezeho kuzavamo abayobozi mu gihe kizaza bazadufasha kubaka igihugu kizira amacakubiri. Tutaberetse hakiri kare uko amacakubiri yabaye inzitizi z’igihugu n’uburyo cyayigobotoye, bishobora kubagora kugikorera kuko hari byinshi baba badasobanukiwe”.
Akomeza asobanura ko uru rugendo shuri rukorwa buri mwaka aho abanyeshuri basura ibikorwa by’amateka n’ubumenyi biri hirya no hino mu gihugu; umusaruro bitanga akaba ari ukubakangura mu buryo bw’imitekerereze no kubongerera ubumenyi burenze ku bwo ishuri ribaha kubera ko ibyinshi baba babyiboneye n’amaso yabo.
Uretse Urwibutso rwa Jenoside rwa Kigali ruri ku Gisozi n’ingoro ndangamateka ya Richard Kandt, abanyeshuri biga muri Wisdom School mu cyiciro cy’amashuri abanza n’ayisumbuye banasuye zimwe mu nganda za ba rwiyemezamirimo ziri mu Karere ka Rulindo, kugira ngo babigireho uko mu minsi iri imbere bashobora kuvamo Abanyarwanda bikorera kandi batanga akazi kuri benshi.
Umunyamakuru wa Kigali Today/KT Radio
",https://www.kigalitoday.com/uburezi/amashuri/article/abiga-muri-wisdom-school-barushaho-gucengerwa-n-amateka-y-igihugu-binyuze-mu-ngendo-shuri,Education
Abanyeshuri 70 basoje ayisumbuye muri Green Hills Academy,"

Abo banyeshuri basoje amashuri yisumbuye muri uyu mwaka wa 2019 bitwa “Ingenzi” .
Umuhango wo kubasezerera wabereye ku cyicaro cy’iryo shuri i Nyarutarama mu Karere ka Gasabo mu Mujyi wa Kigali, witabirwa na Madame Jeannette Kagame washinze iryo shuri.
Mu ijambo rye, Madame Jeannette Kagame yavuze ko uyu munsi ari uw’amateka kandi ko ari uw’ibyishimo haba ku barangije amashuri, ababyeyi ndetse n’ikigo muri rusange.
Yavuze ko intambwe abo banyeshuri bateye ari ingenzi mu buzima kuko barimo kuva mu cyiciro cy’abana, basatira icy’abantu bakuru.
Yagize ati “Kubona iri tsinda ry’abanyeshuri bambaye amakanzu n’ingofero byabugenewe, biteguye gutera indi ntambwe mu buzima bwabo birashimishije cyane.”
“Ndizera ko igihugu cyacu n’isi muri rusange bigiye kunguka abasore n’inkumi bafite ubumenyi bukenewe mu kuzana impinduka nziza.”
Abasoje amashuri yisumbuye muri Green Hills hafi ya bose uko ari 70 bari munsi y’imyaka 20 y’amavuko. Barimo Abanyarwanda n’abo mu bindi bihugu, dore ko ubusanzwe kuri icyo kigo higa abanyeshuri bo mu bihugu bibarirwa muri 60 byo hirya no hino ku isi. Barateganya gukomereza amashuri yabo ya kaminuza hanze y’u Rwanda, abenshi ndetse bakerekeza hanze ya Afurika ku yindi migabane nk’i Burayi, Amerika, Aziya n’ahandi.
Madame Jeannette Kagame yababwiye ko intambwe bateye isobanura ko bagiye kuba mu bundi buzima, kure y’ahantu n’abantu bari bamenyereye, bagatangira kwiga ubuzima bushya no kumenyana n’abandi bantu bashya.
Yababwiye ko uburyo bazabyitwaramo, bagerageza guhangana n’ibibazo bahurira na byo muri ubwo buzima bushya ari byo bizatuma barushaho kuba ab’ingirakamaro.
Usibye ubumenyi bw’amasomo asanzwe, abo banyeshuri bigishwa n’ibikubiye mu muco nyarwanda nk’imbyino gakondo, guhamiriza, ndetse n’imikino itandukanye.
Ishuri Green Hills Academy ryatangiye mu 1997 rikaba ari ku nshuro ya 17 rishyize hanze abarangije icyiciro cy’amashuri yisumbuye.


Umunyamakuru wa Kigali Today/KT Radio
@ h_malachie
",https://www.kigalitoday.com/uburezi/amashuri/article/abanyeshuri-70-basoje-ayisumbuye-muri-green-hills-academy,Education
Kwigisha abana kwimakaza amahoro bituma aramba mu gihugu,"Byatangajwe n’umuyobozi wa Aegis Trust, Freddy Mutanguha, ubwo uwo muryango wahaga Ikigo cy’igihugu cyita ku burezi (REB), inkunga y’ibitabo ibihumbi 40, bigenewe abarimu bo mu mashuri abanza n’ayisumbuye, bizabafasha kwigisha abanyeshuri kumenya agaciro k’amahoro bityo bamenye kuyatanga no kuyabumbatira.
Mutanguha yavuze ko umuryango Aegis Trust ufite inshingano zo kurwanya Jenoside n’ingengabitekerezo yayo, bityo ko igomba guharanira ko amahoro yimakazwa bihereye mu bato.
Yagize ati “Amahoro ni ikintu gikomeye kandi igihugu cyacu hari igihe cyayabuze, muri Jenoside yakorewe Abatutsi mu 1994. Nka Aegis Trust twifuje rero ko amasomo agamije kwimakaza amahoro n’indangagaciro z’Abanyarwanda ashyirwa mu mashuri akigishwa abana babyiruka bityo na bo bakomeze umurongo wo kwimakaza amahoro”.
Arongera ati “Ibi bitabo rero bifite umusanzu ukomeye kuko byagenewe abarimu kandi bakaba ari bo bamarana umwanya munini n’abana n’urubyiruko rw’Abanyarwanda. Bizatuma abo barimu ndetse n’abana bamenya gutanga amahoro muri bagenzi babo bityo akaramba mu gihugu”.
Umuyobozi mukuru wungirije wa REB, Angelique Tusiime, yavuze ko n’ubusanzwe ayo masomo yigishwa ariko ko izo mfashanyigisho zari zikenewe.
Ati “Buri mwalimu afite ubushobozi bwo gutanga amasomo agamije amahoro n’indangagaciro, ariko biba byiza iyo umwalimu abonye imfashanyigisho yihariye yifashisha. Ibi bitabo rero bije nk’inyunganizi kugira ngo babashe kubikora neza kurushaho”.
Yongeyeho ati “Nubwo bidakwiye abalimu bose, turimo gutegura uburyo tuzabishyira aho buri wese yabibona mu buryo bw’ikoranabuhanga rya Internet kugira ngo n’uri mu rugo abe yafungura agasoma. Bizatuma ubwo bumenyi bugera kuri benshi bityo buri wese yumve ko guharanira amahoro bimureba”.
Ibyo bitabo ngo byateguwe hifashishijwe bamwe mu balimu, hakaba ngo hari abagera ku 151 bahuguriwe gutanga ayo masomo.
Umuyobozi w’umushinga w’Abanyasuwede wita ku iterambere (SIDA) mu Rwanda utera inkunga icyo gikorwa, Clement Kirenga, yavuze ko uwo mushinga uzakomeza gufasha muri iyo gahunda.
Ati “Muri gahunda y’imyaka itanu turimo gutegura izatangira umwaka utaha, ntidushidikanya ko iyi gahunda yo kubaka amahoro arambye tuzakomeza kuyitera inkunga”.
Aegis Trust ivuga ko ibitabo byatanzwe, guhugura abalimu n’indi mirimo bigendanye kugira ngo biboneke byose, byatwaye miliyoni 70 z’Amafaranga y’u Rwanda.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/kwigisha-abana-kwimakaza-amahoro-bituma-aramba-mu-gihugu,Education
Muhanga: Abayobora amashuri bihaye ukwezi ko kunoza imyigire n’imyigishirize,"Bimwe mu byihutirwa gukosorwa nk’uko bigaragazwa na Raporo y’ubukangurambaga ku ireme ry’uburezi mu Karere ka Muhanga, harimo kunoza gahunda yo gutegura amasomo, gukurikiza integanyanyigisho nshya, no gukoresha ibitabo na za mudasobwa biri ku bigo by’amashuri.
Bafashe uwo mwanzuro nyuma y’ubukangurambaga ku myigire n’imyigishirize, bwamaze iminsi 10 bukorerwa mu bigo by’amashuri abanza n’ayisumbuye yo mu karere ka Muhanga.
Muri ubwo bukangurambaga, hibanzwe ku kureba imyigishirize y’abarimu n’imyigire y’abanyeshuri, hakaba hari aho byagaragaye ko abarimu bakorana neza kandi bakanoza uburyo bw’imitegurire y’amasomo ndetse no kugira udushya ku bigo bimwe by’amashuri.
Hari kandi ahagaragaye amakosa arimo kudategura no kutuzuza ikidanago cya buri munsi, imyitwarire mibi kuri bamwe mu barezi, umwanda ndetse no kuba hari aho usanga ibitabo n’ibikoresho by’ikoranabuhanga bibitse bidakoreshwa.
Ibi byatumye hafatwa ingamba zo kwisubiraho ku mpande zitandukanye kugira ngo ibigomba gukorwa neza bikorwe, ibikenewe gukorerwa ubuvugizi na byo byihutishwe.
François Habarurema, umuyobozi w’ikigo cy’amashuri abanza cya Kareshya cyagaragayemo ikibazo cy’imyigishirize no kugenzura imitangire y’amasomo, agaragaza ko mu byumweru bibiri azaba yakosoye ibyo yanenzwe, ariko na we agasaba ko yahabwa umubare wuzuye w’abarimu.
Agira ati “Nibyo hari ibyo babonye dukora neza hari n’ibyo batunenze, turaba twabikosoye mu byumweru bibiri, ariko turanifuza ko nibura twahabwa undi mwarimu kuko hari aho usanga dusaranganya abo dufite”.
Raporo kandi igaragaza ko hari ibigo bikwiye gusurwa no kugenzurwa mu myigishirize kugira ngo harebwe ishyirwa mu bikorwa ry’integanyanyigisho nshya, ibi bikaba bireba cyane abagenzuzi b’uburezi ku nzego z’imirenge.
Umugenzuzi w’Amashuri mu Murenge wa Rongi umwe mu mirenge igaragaramo ibyo bibazo, avuga ko inshuro ebyiri bagiriwe inama mu gusura byihutirwa ibigo by’amashuri, agahamya ko bigiye kwihutishwa nta gutegereza.
Agira ati “Ku bufatanye na komite z’ababyeyi, hari ibyo batweretse bidakeneye amikoro, tugiye kurushaho kwegera ibyo bigo kandi tubyubahirize ku buryo tuzanarenza inshuro ebyiri twagiriweho inama”.
Intumwa ya Minsiteri y’Uburezi yari ikuriye itsinda ry’Ubukangurambaga mu karere ka Muhanga, Umukunzi Paul avuga ko nubwo byagaragaye ko hari ibitagenda neza, uburezi mu karere ka Muhanga buhagaze neza.
Yizeza abayobozi b’ibigo ko ahakenewe ubuvugizi bugiye gukorwa, bityo ibibazo bikeneye imbaraga zo hejuru bigakemuka.
Ati “Hari nk’ikibazo cy’ibyumba bishaje ndetse n’ibikoresho bidahagije kuri bimwe mu bigo by’amashuri, turatanga raporo igaragaza ibyo twabonye hanyuma n’ibyo bibazo tubishyikirize inzego zishinzwe kubikemura”.
Ibigo by’amashuri abanza n’ayisumbuye 31 ni byo byasuwe muri ubu bukangurambaga bwari bumaze iminsi 10, kimwe cya kabiri cyabyo kikaba kigizwe n’amashuri abanza, naho ibisigaye bikaba birimo ay’uburezi bw’ibanze bw’imyaka 12, imyuga n’ishuri ry’inderabarezi.
Umunyamakuru wa Kigali Today/KT Radio
@ murieph
",https://www.kigalitoday.com/uburezi/amashuri/article/muhanga-abayobora-amashuri-bihaye-ukwezi-ko-kunoza-imyigire-n-imyigishirize,Education
Musanze: Abarwayi bishimiye ibiribwa n’ibikoresho bahawe n’abiga muri Wisdom School,"Ibiribwa bigizwe n’imbuto, isukari, amata ndetse n’ibyifashishwa mu kunoza isuku bigizwe n’amasabuni yo koga, ayo gufura n’impapuro z’isuku ni byo aba bana batanze.
Umwe mu baharwariye witwa Uwizeyimana Marie yagize ati “Nshimishijwe n’uko babiduhaye kuko muri twe hari abari baratakaje icyizere, byibura tugiye kumara iminsi bitwunganira bituma tudahangayika twibaza aho tubikura”.
Abenshi mu baharwariye n’abarwaza babo batangarije Kigali Today ko ubufasha nk’ubu ari ingenzi kuko hari igihe mu bitaro uhasanga abantu baba bamazemo igihe kinini bahivuriza, bakagera ubwo ubushobozi bubashirana ntibabone uko bakwigurira n’isabuni.
Uwitwa Nshimiyimana Gaston, umwe mu baharwarije, yagize ati “Ntangajwe no kubona abana bangana gutya bafite umutima wo gufasha. Ni igisobanuro cy’uko babitojwe bagahabwa uburere butuma bamenya uburemere bw’ibibazo abarwayi bahura na byo. Kuko hano uhasanga abahamaze igihe kinini badafite ababitaho, bakabwirirwa cyangwa bakaburara kubera kutagira ababagemurira. Birumvikana ko umuntu nk’uwo utamubaza n’isabuni yo koga cyangwa gufura ngo ayikwereke. Aba bana Imana ibahe umugisha”.
Health Club yashinzwe n’abana b’abanyeshuri biga muri Wisdom School kugira ngo babone uko bajya bafasha abarwaye mu buryo bw’imibereho no kubahumuriza. Iki gikorwa cyo gufasha abarwayi bo mu bitaro bikuru bya Ruhengeri abagize iyi Club bagitewemo inkunga n’ababyeyi babo bafatanyije n’Ishuri Wisdom School, hakusanywa amafaranga ibihumbi 200 yakoreshejwe mu kugura ibiribwa n’ibikoresho batanze.
Ufitinema Uwase Gisele ukuriye iyi Club yagize ati: “Abantu barwaye ni bamwe mu bantu tuzi bababaye. Twashinze iyi Club kugira ngo byibura rimwe mu mwaka tujye twegeranya ubushobozi tubasure tubahumurize na bo bitume bagarura icyizere”. 
Yongeyeho ati“Tugamije kubunganira mu buryo bwo kugarura intungamubiri ziba zagabanutse kubera uburwayi n’isuku yabo ni ngombwa kuyitaho kugira ngo bibafashe kutazahazwa cyangwa kuticwa n’indwara”.
Nduwayesu Elie, Umuyobozi w’Ishuri Wisdom School, avuga ko umwana utegerejweho kuzagirira abantu akamaro abitozwa hakiri kare, agakurana ishyaka ryo kubigira ibye.
Agira ati: “Niba umwana adatojwe hakiri kare kugira ubumuntu no gutabara abari mu kaga, ubwo ni iki kindi cy’ingirakamaro wamutegerezaho? Ni yo mpamvu Ishuri Wisdom School ritoza abana iyo migirire izabafasha gukura biyumvamo ab’ingirakamaro”.
Abagana ibi bitaro uretse kuba bakenera serivisi z’ubuvuzi, usanga hari n’abadafite amikoro yo kubona ibibatunga mu gihe baharwariye nk’uko byashimangiwe n’umuyobozi wabyo, Dr Muhire Philibert ugira ati“Iki gikorwa kiratwunganira mu buryo bukomeye, kuko abarwayi bari hano bakeneye ibikoresho by’isuku n’amafunguro abafasha kugarura imbaraga mu mubiri. Aba bana babyitayeho uko byakabaye barabizana; dushimira Ishuri Wisdom School ko ribatoza ko hari icyo bashobora gukora bakagabanya umubare w’abafite izo ngorane”.
Health Club yashinzwe mu mwaka wa 2017 ikaba igizwe n’abanyeshuri 115 biga mu Ishuri Wisdom School riri mu Karere ka Musanze. Ni ku nshuro ya kabiri abayigize basura abarwayi bo mu bitaro bikuru bya Ruhengeri. Uretse mu Karere ka Musanze aho iri shuri rifite icyicaro, rimaze kugaba n’amashami mu turere turimo Burera, Nyabihu na Rubavu.
Umunyamakuru wa Kigali Today/KT Radio
",https://www.kigalitoday.com/uburezi/ibikorwa-by-uburezi/article/musanze-abarwayi-bishimiye-ibiribwa-n-ibikoresho-bahawe-n-abiga-muri-wisdom-school,Education
Kibeho: Abanyeshuri bubakiwe inzu yo kuraramo ifite ‘ascenseur’,"Iyi nzu bayubakiwe n’Abanyamerika David Stirling n’umugore we Laurea Stirling, igitekerezo kivuye ku gitabo Umunyarwandakazi Iribagiza Immaculata yanditse, agaragaza ibyamubayeho muri Jenoside.
Nk’uko Iribagiza abyivugira, muri iki gitabo cye asobanura ukuntu yabonye Imana mu gihe cya Jenoside yakorewe Abatutsi mu 1994.
Jenoside yahitanye abe bose, asigara wenyine. Umugiraneza w’umupasiteri bari baturanye yabahishe mu musarane ari abakobwa umunani. Bawumazemo amezi atatu yose.
Ati “Papa yampaye ishapule dutandukana, arambwira ngo jyana iyo. Ni cyo najyanye cyonyine. Iyo shapule narayivugaga, nkahamagara Bikira Mariya, nkumva mufashe ku ikanzu. Naje kwandika igitabo ngira ngo ngaragaze ukuntu nabonye Imana mu gihe ntari nzi ko bishoboka.”
David na Laurea bafite ikompanyi ikora amavuta mu bimera yitwa Doterra ikoresha abakozi barenga ibihumbi mirongo itatu hirya no hino ku isi.
Basomye igitabo cya Iribagiza, bamusaba kuganiriza abakozi babo, akababwira ku isengesho n’urukundo.
Kubera ko yari amaze igihe gitoya asuye ishuri rya Kibeho, yarabonye ukuntu imisarane yaho ndetse n’inyubako zishaje, yabajije aba banyamerika niba batafasha iri shuri, bukeye baza kurisura, nuko biyemeza kuzaritangaho miliyoni esheshatu z’amadolari.
Inyubako ebyiri zo kuraramo zatashywe tariki 8 Kamena 2019 zatwaye amadolari miliyoni imwe n’ibihumbi magana arindwi (asaga miliyari n’igice z’Amafaranga y’u Rwanda). Zirimo ibitanda 338.
Barateganya kuzubaka n’izindi nyubako zo kuraramo z’abanyeshuri, amashuri akavugururwa ndetse bakubaka n’amacumbi y’abarimu.
Ibi byose ngo biyemeje kubikora kubera ko iri shuri ryakira n’abana b’abakene, rikaba nta n’uwo ribangamira mu myemerere ye. Na bo ubwabo biyemeje gufasha ishuri ry’Abagatolika kandi bo basengera mu Bakurikira Yezu, bigana abantu bakoze ibintu byiza, ari bo batagatifu.
David Stirling agira ati “Imana yampaye umugisha, impa ubukire. Ndashaka kwifashisha kuri ubwo bukire mba igikoresho cy’Imana mu gufasha abatishoboye.”
Soeur Marie Brigitte Uwizeramariya, umuyobozi w’iri shuri, avuga ko ubu bufasha babuhawe babukeneye cyane, kuko inyubako zari zimaze imyaka 50.
Bafite abanyeshuri 673, harimo abakobwa 495 n’abahungu 178, kandi ngo aba bagiraneza nibakomeza kububakira, umubare w’abanyeshuri bakira uziyongera, cyane ko ababyeyi bifuza ko babarerera ari benshi.
Umuyobozi w’Akarere ka Nyaruguru, François Habitegeko, yabwiye aba banyeshuri bubakiwe aho kurara ko bagomba kwiga neza, kuko iyo ubayeho neza kandi heza, kwiga neza kandi ugatsinda ari byo biba bisigaye.
Ati “Nta rwitwazo rwo kutiga neza. Ubu noneho ntabwo bacucikiranye nk’uko byari bimeze, buri mwana arisanzuye, afite igitanda cye, afite akabati ke, bameze neza. Ibyo byose biratuma bamererwa neza, bagatanga umusaruro.”
Ishuri GS Mère du Verbe riherereye mu Karere ka Nyaruguru, k’icyaro, ariko ni ryo rya mbere ryisumbuye rigize inyubako irimo asanseri mu Ntara y’amajyepfo. Muri iyi Ntara kandi muri rusange, hari izindi nyubako ebyiri gusa zizifite.


Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/kibeho-abanyeshuri-bubakiwe-inzu-yo-kuraramo-ifite-ascenseur,Education
Minisiteri y’Uburezi yaburiye abangiza ibitabo bigenerwa amashuri,"Mu ruzinduko Minisitiri w’Uburezi, Dr Eugene Mutimura, aheruka kugirira muri bimwe mu bigo by’amashuri abarizwa mu Karere ka Musanze, yasanze hari abanyeshuri bangiza ibitabo babica bakabifunikisha amakaye, anenga ababikora n’abarezi babirebera.
Umwe mu bana b’abanyeshuri wiga kuri Groupe Scolaire Karinzi wafunitse amakayi yigiramo akoresheje ibitabo yaciye agira ati “Nabonye mugenzi wanjye w’umunyeshuri afite ibifuniko byinshi yari yamaze guca, musaba ibyo nafunikisha mbona arabimpaye nanjye mbifunikisha amakayi yanjye. Ntabwo nari nzi uburemere bwo guca igitabo no kugifunikisha amakayi”.
Bamwe mu bana b’abanyeshuri bavuga ko baca ibitabo bakabifunikisha amakayi kubera ko baba badafite ubundi buryo bwo kubona bifuniko. Hari uwagize ati “Tubura ibifuniko twakoresha tutononnye ibitabo. N’iyo tugerageje gushakisha ibyavuyemo isima abubaka barabitwima, twabura uko tubigenza kugira ngo amakayi yacu atangirika tugahitamo gukoresha ibitabo byaciwe mu gihe tubibonye”.
Bumwe mu buryo Leta ishyizemo imbaraga mu rwego rwo korohereza abanyeshuri mu myigire yabo harimo no gukwirakwiza mu mashuri ibitabo by’imfashanyigisho.
Mu ruzinduko aheruka kugirira mu bigo birimo icy’amashuri abanza ya Gashangiro ya mbere, Ishuri Wisdom School na Groupe Scolaire Karinzi bibarizwa mu Karere ka Musanze, Minisitiri w’Uburezi yahasanze abana bafunika amakayi bakoresheje ibitabo baciye, yibutsa abarezi n’abo bafatanyije ko badakwiye kugira uburangare cyangwa kurebera amakosa abana bakora bangiza ibitabo baba bagenewe ngo bibafashe mu myigire.
Yagize ati“Ubu koko ubu si uburangare bwanyu? Kubona Leta itanga ibitabo nk’aho byafashije abana kwiga ahubwo tukabona harimo ababifunikisha amakayi?
Bamwe mu bana Minisitiri yasanze barafunitse amakayi muri ubu buryo yagiye ababaza aho babikuye buri wese akajya amubwira ko yagihawe na mugenzi we wiga ku kindi kigo cyangwa wiga mu wundi mwaka.
Nyirabavugirije Anne Marie, umuyobozi wa Groupe Scolaire Karinzi hamwe mu hagaragaye umubare munini w’abana bangiza ibitabo, we n’abarezi bagenzi be bahamije ko bagiye gukosora aya makosa.
Yagize ati: “Twajyaga dusaba abana twigisha kujya bafunika amakayi yabo ariko ntidusubire inyuma ngo turebe ibyo bifashishije bayafunika, dusanze ari amakosa tugiye gukosora, tubigishe ko ari bo bafite uruhare mbere na mbere mu kubirinda no kutabyonona”.
Nyirabavugirije anasobanura ko mu kigo ayoboye bafite uburyo bashyizeho bwo gucunga ibitabo by’ikigo kuko ibyinjiye byandikwa, igihabwa mwarimu cyangwa umunyeshuri bikagira aho byandikwa kugira ngo bifashe mu buryo bwo kugaruza ibiba byabuze.
Ati: “Rero turacyeka ko aba baba babikuye ku bindi bigo, cyangwa muri cya gihe igitabo runaka kiba cyabuze uwagitoye akaba ari we uduca mu rihumye akagifunikisha. Ni ibintu tugiye kujya tugenzura cyane ku buryo bitazasubira”.
Minisitiri w’Uburezi, Dr Eugene Mutimura, yavuze ko leta ishora amafaranga menshi kugira ngo ibitabo by’imfashanyigisho bigere mu mashuri yo mu gihugu. Ngo ahazajya hagaragara ababyangiza bazajya bafatirwa ingamba zirimo n’ibihano kuko Leta idashobora kwihanganira ababikoresha icyo bitagenewe.
Yagize ati: “Birababaje cyane kubona Leta ishora amafaranga menshi kugira ngo abanyeshuri babashe kubona ibitabo by’imfashanyigisho, nabwo kugeza ubu ntiturabasha kwihaza ku buryo twavuga ko bihagije. Kuba hagaragara ababifunikisha aho kubyifashisha mu myigire ni ikintu tudashobora kwihanganira ngo turebere ababikora, bazajya bafatirwa ibihano”.
Umuyobozi w’Ikigo cy’Igihugu gishinzwe guteza imbere uburezi (REB) yatangarije Kigali Today ko ingengo y’imari ishorwa mu kugura ibitabo by’imfashanyigisho igenda ihinduka bitewe n’ibiba bikenewe. Nk’ubu mu mwaka w’ingengo y’imari wa 2018/2019 hashowe miliyari zirenga zirindwi z’amafaranga y’u Rwanda mu kugura uburenganzira bw’ibitabo byanditswe n’abanditsi batandukanye, kubicapa no kubikwirakwiza mu mashuri yo hirya no hino mu gihugu.
Umunyamakuru wa Kigali Today/KT Radio
",https://www.kigalitoday.com/uburezi/amashuri/article/minisiteri-y-uburezi-yaburiye-abangiza-ibitabo-bigenerwa-amashuri,Education
Bamwe mu biga mu Rwanda bababazwa no kutagirirwa icyizere ku isoko ry’umurimo,"Abo banyeshuri babivuga nyuma y’uko mu mijyi inyuranye hirya no hino mu gihugu, ibikorwa byo kubaka imihanda ya kaburimbo, bikomeje gukorwa n’Abashinwa, mu kubaka inzu z’imiturirwa hakiyambazwa abanyamahanga bafite impamyabushobozi nk’iyo n’Abanyarwanda bafite.
Abiga muri Kaminuza y’u Rwanda mu Ishami ry’Ubuhinzi n’Ubworozi (UR-CAVM) mu Karere ka Musanze baganiriye na Kigali Today, baravuga ko no mu buhinzi bakibonamo abanyamahanga, mu gihe muri iyo Kaminuza hari abaminuza mu cyiciro cya gatatu mu bijyanye n’ubuhinzi n’ubworozi.
Bavuga ko kuba Abanyarwanda batagirirwa icyizere, biva ku myumvire yo kutamenya ko n’Abanyarwanda bashoboye, bakumva ko abanyamahanga ari bo bafite ubushobozi buhambaye, ibyo bemeza ko ari ukwaka agaciro Umunyarwanda kandi na we ashoboye.
Uwera Clementine ati “Ikibazo erega tugira, haracyari imyumvire yo kumva ko abo mu gihugu badafite ubushobozi bwo gukora ibintu byiza. Ubundi turashoboye ahubwo mudukorere ubuvugizi bajye batwegera barebe ibyo dukora mbere yo kujya gushaka abandi mu mahanga.
Akomeza agira ati “Ni nde uzamenya se ko ushoboye natakwegera, ko ufite ubushobozi bwo kukwegera n’uwakakuvugiye ari we utakwizera akajya gushaka abanyamahanga? Kubuzwa uburenganzira bwo gukorera igihugu cyacu biratubabaza”.
Dushimirimana Eric Ati “Leta yakagombye kutwizera kuko turi abana bayo, dukunda igihugu kandi turashaka kugikorera kurusha abanyamahanga. Bakagombye kudusura bakamenya ubushobozi dufite, basanga hari ikibura bakabuduha, ariko tukagira uruhare mu iterambere ry’igihugu cyacu. Gusa ubushobozi burahari buhagije abanyamaganga ntacyo baturusha gihambaye”.
Abo banyeshuri bavuga ko batangiye kubyaza umusaruro ubumenyi bahabwa, aho baramutse bahawe ibisabwa biteguye gukora ibikoresho byose byakenerwa mu buhinzi.
Uwimbabazi Jeovans ati “Icyizere cyo turacyifitiye, icyo tubura ni inkunga y’abatwegera ngo barebe ubushobozi dufite. Murabona izi mashini zikoreshwa mu buhinzi, abaziguze batanga ubuhamya bw’uko zibafasha.”
Ati “Ikibazo kindi dufite ni ibikoresho bike. Nta gikoresho cyo mu buhinzi tutakora. Aho kujya batuzanira abandi baturutse hanze, batube hafi tubereke impano dufite”.
Dr Nyagatare Guillaume ushinzwe ishami ry’ubushakashatsi no guhanga udushya muri Kaminuza y’u Rwanda, Ishami ry’ubuhinzi n’ubworozi, avuga ko iyo arebye ubushakashatsi bukorerwa muri iryo shuri asanga ari ibisubizo ku Rwanda rw’ejo.
Ati “Abana barakora ubushakashatsi bukomeye, nanjye umwarimu hari ibyo nsanga bakoze nkabona ari bishya kuri jye, aho bakora ibiryo by’inkoko bakamenya poroteyine bakoresha, hari abakora imashini zihinga, n’ibindi byinshi. Igitangaje ni uko abenshi muri bo bakora ubwo bushakashatsi bakiri mu cyiciro cya mbere cya Kaminuza”.
Ngo uko imyaka ishira, umubare munini w’abaminuza mu buhinzi n’ubworozi ukomeza kwiyongera, ku buryo mu myaka iri imbere ikibazo cy’abanyamahanga kizaba cyamaze kuba amateka.
Dr Laetitia Nyinawamwiza, Umuyobozi wa Kaminuza y’u Rwanda, Ishami ry’Ubuhinzi n’Ubworozi, avuga ko Koleji y’ubuhinzi n’ubworozi ikomeje kubaka ubushobozi bw’abanyeshuri baharangiza.
Agira ati “Iri shuri ndifata nk’uruganda rucura abahanga mu buhinzi n’ubworozi. Abanyeshuri barakora ubushakashatsi bavumbura udushya, iki kikaba ari kimwe mu bikomeje gufasha igihugu. Natwe ingamba dufite nk’inshingano zacu ni ukubaka ubushobozi kugeza ku barimu bari kubigisha, aho dufite abarenga 50 twohereje hanze kuminuza kugira ngo baze bigishe umubare munini w’abana b’u Rwanda”.
Dr Kamana Olivier, Umuyobozi mukuru ushinzwe ubushakashatsi n’iterambere mu kigo cy’igihugu gishinzwe ubushakashatsi n’iby’inganda (NIRDA), na we yunze mu ry’abo banyeshuri, aho ngo ababazwa n’uburyo Abanyarwanda batagirirwa icyizere ku isoko ry’imirimo isaba ubumenyi buhanitse.
Agira ati “Ni byo koko, usanga hari ikibazo cy’uko Abanyarwanda batagirira icyizere aba Injeniyeri (Engineers) bo mu Rwanda, kandi urebye muri CAVM mu gihugu nta handi wabona abahanga muri Agronomie, muri Agriculture Enginnieering nk’abari hano.”
Akomeza agira ati “Biratubabaza, ubundi rwose ntabwo abahanga mu by’ubuhinzi bakagombye guturuka hanze, yego abava hanze ntibibujijwe ko baza tugafatanya, ariko Abanyarwanda bagombye guhindura imyumvire bagaha abana babo amahirwe kuko ubushobozi bwose barabufite”.
Dr Kamana avuga ko NIRDA izakomeza gukorera ubuvugizi abahanga bo mu Rwanda, bafashwa no kumurika ibyo bakora kugira ngo bagaragaze ubushobozi bwabo, bityo iterambere ry’igihugu rikomeze kwiyongera.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/bamwe-mu-biga-mu-rwanda-bababazwa-no-kutagirirwa-icyizere-ku-isoko-ry-umurimo,Education
Abarimu bagiye gushyirwa mu byiciro bitewe n’umusaruro batanga,"Agira ati “Abarimu basanzwe batera imbere mu buryo bw’intambike (Horizontal Promotion) bakanahabwa amafaranga arenga ku mushahara bari basanganywe (Bonus), ariko noneho Inama y’Abaminisitiri yateranye ku itariki ya 28 Mutarama 2019 yemeje ko bazajya bashyirwa mu byiciro bitatu.”
Ibyo byiciro ni icy’abarimu b’abatangizi (Junior Teachers), icy’abarimu bamenyereye umwuga (Senior Teachers) ndetse n’icy’abarimu bazobereye umwuga (Master Teachers).
Kuva mu cyiciro ujya mu kindi bizajya biba mu ntera y’imyaka irindwi, kandi bizajya bijyana n’umusaruro abarimu bagiye batanga. Bizaba impamvu yo kwiyongera k’umushahara kandi hitezwe ko bizanatuma umusaruro batanga na wo urushaho kuba mwiza.
Dr. Ndayambaje ati “Umwana buriya uramugira agakambakamba, ariko ukifuza ko akura, akanigenza. Na wa mwarimu ugitangira umwuga ni byiza ko agira intumbero yo kuvuga ngo n’ubwo ndi mu batangizi, ndashaka kuzajya mu bari mu cyiciro runaka, babigejejweho n’umusaruro batanze, n’ubunararibonye.”
Akomeza agira ati “Ibyongibyo bizanadufasha kugira abarimu bishimiye aka kazi, bazagakora igihe kirekire kandi bakagumemo.”
Abarimu bo ku Rwunge rw’Amashuri rwa Cyanika, bavuga ko bamaze kumva iby’ibi byiciro basanze ari ingirakamaro ku ireme ry’uburezi mu Rwanda.
Umwe muri bo witwa Marguerite Mukamuganga yagize ati “Biriya bizatuma turushaho gukora cyane, tugamije kugera ku cyiciro gikurikiraho.”
Jean Bosco Maniraguha, umuyobozi w’iri shuri na we ati “Nahise ntekereza ko bizatuma abarimu badata akazi, ahubwo guharanira kujya mu cyiciro cyisumbuye, bitume bagenda bakunda akazi kurushaho.”
Uku gushyira abarimu mu byiciro ngo ni na byo bizajya biherwaho mu guhitamo uzamurwa mu ntera akaba yava ku bwarimu akaba umuyobozi w’ikigo cy’amashuri, cyangwa akaba umuntu ushinzwe uburezi nko ku murenge cyangwa ku karere.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/abarimu-bagiye-gushyirwa-mu-byiciro-bitewe-n-umusaruro-batanga,Education
Abiga mu burezi bw’ibanze bw’imyaka 9 na 12 bakwiye gusobanurirwa ko ari amashuri nk’ayandi,"Ni na yo mpamvu batekereza ko ari abanyeshuri, kimwe n’ababyeyi babo, bari bakwiye gusobanurirwa ko amashuri bigamo ari nk’ayandi.
Iki cyifuzo, bamwe muri aba barium bakigejeje ku muyobozi mukuru w’ikigo gishinzwe guteza imbere uburezi, REB, ubwo yagendereraga ibigo bigishamo tariki 3 Gicurasi 2019.
Umwe mu barimu bigisha muri GS St Kizito Gikongoro yagize ati “rwose mudufashe abana bisange muri bene aya mashuri. Usanga abaturage barayise amazina atandukanye, abana na bo bakikerererwa uko bashatse kuko baba bavuga ngo ubundi se ntitugiye kwiga muri nayini (9ybe)? nyamara natwe turatsindisha”.
Augustin Majyambere wigisha kuri GS St Nicolas Cyanika na we agira ati “Imyumvire ko aya mashuri yacu atari amashuri nk’ayandi kubera ko biga bataha igenda igabanuka, ariko hari abana bakiyifite usanga basiba uko bishakiye.”
Atekereza ko aba bana kimwe n’ababyeyi babo bari bakwiye kuzirikana ko ari mashuri nk’ayandi kuko abayarangijemo bajya ku isoko ry’umurimo nk’abandi bose, abandi na bo bagakomereza muri kaminuza.
Dr. Irenée Ndayambaje, umuyobozi mukuru wa REB avuga ko abo banyeshuri biga nk’abadashaka bari bakwiye guhindura imyumvire kuko yaba amashuri y’uburezi bw’ibanze bw’imyaka icyenda cyangwa 12, kimwe n’ayigenga, akurikiza porogaramu imwe, akanakora ibizamini bya Leta bimwe.
Ati “Mujya mubona ko mu bizamini bya Leta hari amashuri nk’ayangaya aza mu mashuri afite amanota meza. Kandi no mu bufasha bugenerwa amashuri, na yo yitabwaho by’umwihariko kugira ngo na yo azamure izina.”
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/abiga-mu-burezi-bw-ibanze-bw-imyaka-9-na-12-bakwiye-gusobanurirwa-ko-ari-amashuri-nk-ayandi,Education
Irerero ryo ku mupaka ryaruhuye ababyeyi bakorera ubucuruzi muri Kongo,"

Ubusanzwe ababyeyi basigaga abana babo ku mupaka, bakabasigira abandi bana bavukana cyangwa se abandi babaga bari ku mupaka bakorera amafaranga mu kurera abo bana.
Hashize imyaka ibiri abo bagore babonye irerero rya ‘petite barierre’, riterwa inkunga n’umushinga ADEPE (Association pour le Development du Peuple), aho basiga abana igihe bagiye gucuruza muri Kongo.
Iryo rerero ryakira abana kuva k’ufite amezi arindwi kugeza ku myaka itatu. Bahabwa uburere nk’ubusanzwe butangirwa mu miryango, bakanagaburirwa.
Ababyeyi bazana abana babo mu gitondo saa mbiri, bakaza kubatwara saa kumi n’imwe z’umugoroba. Iyo umwana akiri mutoya yonka, umubyeyi agira amasaha yo kugaruka kumureba akamwonsa.
Ababyeyi bafite abana babo muri iri rerero bavuga ko ritarabaho babasigaga ku muhanda ntawubarera, bakaza gutaha abana basa nabi kandi bishwe n’inzara.


Nyiransengimana Domitille wo mu kagari ka Byahi agira ati “Nasigaga umwana wanjye ku muhanda nkamusiga nta muntu basigaranye, naza ngasanga yinereye, asa nabi cyane kandi inzara yamwishe. Hakaba ubwo uza ugasanga yarize yahogoye, uwo wamusigiye ntiyamufashe neza”.
Aba babyeyi kandi bavuga ko uretse kubangamira abana bato babasiga ku muhanda, babangamiraga n’abavandimwe babo bakabatesha ishuri bakaza kwiriranwa n’abo bana ku muhanda.
Aba babyeyi bavuga ko abenshi mu bana birirwaga ku muhanda bari baratangiye guhura n’indwara zirimo inzoka ndetse n’iziterwa n’imirire mibi.
Nyuma yo kuzana abana babo muri iri rerero, aba babyeyi bavuga ko ubu bakora ubucuruzi bwabo batekanye kuko baba bizeye ko abana bameze neza.
Umuhirwa Tonzi ati “Ubu njya muri Kongo ngacuruza numva nta kibazo mfite kuko mba nizeye ko aho umwana namusize ameze neza, ngakora nkunguka. Ubundi nkimusiga ku muhanda nari nsigaye mfite ibiro 25, ariko ubu ndapima 45, nawe urabona ko ntacyo mbaye”.
Umuyobozi w’akarere ka Rubavu wungirije ushinzwe imibereho y’abaturage Uwampayizina Marie Grace, avuga ko iri rerero ryaje ari igisubizo ku babyeyi basaga n’abari barahunze inshingano zabo zo kwita ku bana.


Ati “Hari ababyeyi basigaga abana ku mupaka nta n’umuntu babasigiye bakigendera. N’ababasigaga bakabasigira abadi bana babahetse, babatesheje ishuri, uhetswe wasigiwe undi mwana nawe afashwe nabi. Ririya rerero rero ryadufashije gukemura icyo kibazo”.
Uretse kwita kuri aba bana kandi, umushinga ADEPE unafasha aba babyeyi kubaha inkunga z’amafaranga abafasha kwagura imishinga yabo y’ubucuruzi, kugira ngo igihe abana babo bazaba batakirererwa mu irerero bazabe bafite ubushobozi bwo kubabonera ibyo bakenera byose.
Bahabwa kandi inyigisho ku gutegura indyo yuzuye, kugira ngo igihe abana bazasubira mu miryango bazabashe kuyibategurira.
Iyo umubyeyi amaze kuvana umwana mu irerero, umushinga ukomeza kumukurikirana ngo harebwe niba umwana adasubira inyuma.
Irerero ryo ku mupaka muto uhuza u Rwanda na Kongo ubu riri kurera abana 78 b’icyiciro cya kabiri, baje bakurikira abandi 78 baharerewe mu cyiciro cya mbere, ubu bakaba baramaze gucutswa bari kurererwa mu miryango.
N’ubwo bimeze bitya ariko haracyari ababyeyi basiga abana babo ku muhanda ku mupaka, gusa ubuyobozi bw’akarere buvuga ko ari bacye cyane, kandi ko nabo bakomeje kwigishwa ngo babicikeho.
Umupaka mutoya unyuraho abantu bari hagati ya 40,000 na 45,000 buri munsi. 70% ni abagore bakorera ubucuruzi muri Kongo.


Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/amashuri/article/irerero-ryo-ku-mupaka-ryaruhuye-ababyeyi-bakorera-ubucuruzi-muri-kongo,Education
Minisiteri y’Uburezi irihanangiriza abayobozi b’amashuri batita ku nshingano zabo,"Nyuma y’igenzura iryo tsinda ryakoze tariki 03 Kamena 2019, Habiyambere yagize ati “Mu bigo bigera kuri 18 twamaze gusura hari ibibazo bitandukanye, ariko icyiganje ni icy’uko abayobozi b’ibigo by’amashuri batita ku nshingano zabo.”
Ibi abivugira ko hari aho bagiye basanga abayobozi b’ibigo batarasura n’umwarimu n’umwe muri uyu mwaka w’amashuri, ngo barebe uko yigisha banamugire inama. Hari n’abatifashisha za mudasobwa bahawe.
Habiyambere yatanze urugero ku Murenge wa Mushubi, ati “Ku ishuri ribanza rya Remera hari mudasobwa zirenga 140 ariko hifashishwa 20 gusa, izindi zirabitse. Hari n’ibitabo bikiri bishyashya bidakoreshwa.”
Ku ishuri ribanza rya Gisumo na ryo ryo muri uwo murenge wa Mushubi, uriyobora ahamaze imyaka irindwi, ariko nta n’ibendera ry’igihugu rihaba, ndetse nta n’ubwo uyu muyobozi yigeze arisaba ngo wenda abe yararibuze.
Habiyambere ati “Uyu muyobozi ntasura abarimu, mudasobwa zo, kuva zahagera muri 2016, ntizirakoreshwa na rimwe.”
Uyu muyobozi w’ishuri ribanza rya Gisumo ngo ni n’umwunzi. Habiyambere avuga ko yabivuganyeho n’umuyobozi mukuru wa REB agatanga umurongo w’uko uyu muyobozi yari akwiye guhitamo kujya mu bunzi aho kuvuga ko ari mu burezi kandi ataburimo.
Inkuru bijyanye:
Nyamagabe: REB yasanze kuri GS Gikongoro abanyeshuri bakererwa cyane
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/minisiteri-y-uburezi-irihanangiriza-abayobozi-b-amashuri-batita-ku-nshingano-zabo,Education
Nyamagabe: REB yasanze kuri GS Gikongoro abanyeshuri bakererwa cyane,"Yagendereye iki kigo azindutse muri gahunda y’ubukangurambaga bugamije kuzamura ireme ry’uburezi Minisiteri y’Uburezi irimo gukorera mu turere twose two mu Rwanda, guhera tariki 27 Gicurasi 2019 kuzageza tariki 07 Kamena 2019.
Ahagana saa moya n’igice za mu gitondo, ubwo Dr. Irénée Ndayambaje, ari we muyobozi mukuru w’ikigo gishinzwe guteza imbere uburezi (REB) yagendereraga GS Saint Kizito Gikongoro, ishuri riri bugufi cyane y’ibiro by’Akarere ka Nyamagabe, abanyeshuri yanyuzeho mu nzira bagana ku ishuri bari benshi, batanihuta nk’abakererewe.
Byageze saa moya na 45 abanyeshuri bakiza, nyamara amasomo aba agomba gutangira saa moya na 20.
Umuyobozi w’iri shuri, Aimé Claude Gisaza, umaze amezi hafi atandatu atangiye kuyobora iri shuri, yabajijwe impamvu abanyeshuri bakererwa cyane, avuga ko mbere bakererwaga kurushaho, ariko ko bigenda bigabanuka kubera kubaganiriza, kandi ko yizeye ko hari igihe bizacika.
Yagize ati “Hari igihe bahageraga birenze saa mbiri, ariko ubu batangiye kuzajya bakererwaho iminota itanu, icumi. Tuzakomeza kubishyiramo imbaraga kuzageza igihe bazasigara nta n’umwe ugikererwa.”
Ubwo umuyobozi mukuru wa REB yageraga kuri iri shuri kandi, hari abarimu batandatu batari bahari, kandi umwe wenyine ngo ni we wari wamenyesheje umuyobozi we ko atari buze kubera ingorane yari yahuye na zo.
Umuyobozi w’Akarere ka Nyamagabe wungirije ushinzwe imibereho myiza y’Abaturage, Prisca Mujawayezu, yavuze ko aba barimu bazahwiturwa.
Yagize ati “Abarimu babikora si benshi cyane, ariko n’ababikora turaza kubahwitura bikurikije amategeko.”
Dr. Ndayambaje yasabye ubuyobozi bw’iri shuri gushyira imbaraga mu gukemura ibi bibazo byombi, anashimangira ko gukererwa kw’abanyeshuri bigira ingaruka ku kumva neza ibyo bigishijwe.
Ati “Iyo umwana ageze ku ishuri yakererewe, hari byinshi biba byamusize. Iyo uhageze isomo rya mbere rirangiye, ntabwo uba uzabasha gukurikirana neza isomo ry’ejo kuko isomo ry’uyu munsi ritegura iry’ejo.”
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/nyamagabe-reb-yasanze-kuri-gs-gikongoro-abanyeshuri-bakererwa-cyane,Education
Abiga uburezi barishimira impinduka zizatangira umwaka utaha,"Izi mpinduka zirimo kuba abitegura kuba abarezi bose bazajya bahabwa Buruse itishyurwa ariko na bo bagasabwa kugira igihe mu kuzamura uburezi, batanga umusanzu wo kwigisha.
Irénée Ndayambaje uyobora Ikigo gishinzwe Guteza Imbere Uburezi (REB) yasobanuriye bihagije abanyeshuri bo muri TTC Mururu yo mu Karere ka Rusizi izo mpinduka zirimo ko abanyeshuri biga mu mashuri yisumbuye bitegura kuzaba abarimu cyangwa abarezi mu mashuri abanza ndetse n’ay’incuke bazajya bishyurirwa na Leta kimwe cya kabiri cy’amafaranga y’ishuri.
Kubera ubumenyi n’ubushobozi Leta izaba yatanze kuri aba banyeshuri bazaba bageze ku rwego rwo kuba abarimu, na yo ibasaba ko nyuma yo kurangiza amashuri yisumbuye bazajya batanga umusanzu wo kwigisha nibura imyaka itatu, nibayirangiza abifuza gukomeza kaminuza bahabwe buruse zitari inguzanyo, bityo na bo bigishe nibura indi imyaka itanu, bahabwe indi buruse nk’iyo yo kwiga icyiciro cya gatatu cya kaminuza.
Ubu buryo bwo gufasha abiga uburezi Leta yabushyizemo imbaraga mu rwego rwo kuzahura ireme ry’uburezi.
Irénée Ndayambaje uyobora REB ati “Hari harimo icyuho ariko ahanini byaterwaga n’uko nta banyeshuri b’abahanga baganaga aya mashuri nderabarezi kubera ko batahabwaga amahirwe yo gukomeza kaminuza ariko ubu bagiye guhabwa ayo mahirwe ndetse n’imishahara mwabonye ko yiyongereye, hari n’ibindi bizabafasha gukomeza kuvugurura imibereho yabo.”
Nta n’umwe muri aba bazafashwa kwiga uburezi ku nguzanyo ya Leta itishyurwa uzigera ajya gukora ahandi atarigisha imyaka itatu cyangwa itanu bitewe n’icyiciro azaba arangije kuko n’uwabigerageza ngo azajya ahita yishyuzwa ibyo Leta yamutanzeho.
Ndayambaje akomeza agira ati “Umuntu uzarangiza tuvuge wenda icyiciro cya kabiri cya kaminuza akavuga ati ‘uburezi mbuteye umugongo’ nta kundi byagenda na we tuzamwishyuza ibyo twamutanzeho. Ni byiza ko niba turi kugufasha ngo wige nawe ugomba gutanga ibyo wahawe mu gihe cy’imyaka itatu cyangwa itanu.”
Ku ruhande rw’abiga uburezi bishimiye cyane izi mpinduka cyane ko mbere bafatwaga nk’abantu basuzuguritse ndetse bakitwa n’amazina atajyanye n’umwuga wabo, bagatanga urugero bavuga ko bazaba baciye ukubiri n’izina ‘Gakweto’.
Nyiranjamahoro Esperence ati “Twe twumvaga ko iyo wize ubwarimu uba uri Gakweto ariko nitubona ayo mahirwe bizadufasha kubona akandi kazi gasumbye ako nyuma yo gushyira mu bikorwa ibyo dusabwa.”
Nubwo abarimu basabwa gutanga uburezi bufite ireme, basobanura ko bisa n’aho bikigoranye kuko nta bitabo byo kwifashisha bafite, aho kugeza ubu ngo bishakishiriza ku giti cyabo. Abo barezi basaba ko babona imfashanyigisho n’integanyanyigisho zihagije.
Ni byo uwitwa Bugenimana Scholastique yagarutseho ati “Ujya kubona ukabona basohoye ibintu bidafite imfashanyigisho. Ese nakwifashisha iki nta mfashanyigisho mfite kugira ngo mfashe umwana abashe kuzamuka neza? Kugeza ubu nkurikije ibyo badusaba ni ukwirwanaho gusa nibadushakire ibitabo.”
Kuri iki kibazo, ubuyobozi buvuga ko buri kugishyiramo imbaraga ku buryo mu gihe kitarambiranye na cyo kizaba gikemutse. Ubu mu Rwanda hari ibigo 16 by’amashuri bitegura abazaba abarimu mu mashuri y’inshuke n’abanza. Muri ubu bukangurambaga, byose bikazasurwa kugira ngo basobanurirwe izi mpinduka.
Umunyamakuru wa Kigali Today/KT Radio
@ EuphremMusabwa
",https://www.kigalitoday.com/uburezi/amashuri/article/abiga-uburezi-barishimira-impinduka-zizatangira-umwaka-utaha,Education
Miliyoni 16 z’Amadolari zigiye gukoreshwa mu kwagura IPRC Musanze,"Iri Shuri rikuru ry’Imyuga n’Ubumenyingiro IPRC Musanze rigiye kwagurwa hubakwa za laboratoire, ibyumba by’inama, aho abanyeshuri barara, ama bureau n’ibikoresho bihakenerwa.
Ni muri gahunda igihugu cy’Ubushinwa gifatanyijemo n’u Rwanda yo guteza imbere amashuri y’imyuga no kuyongerera imbaraga. Ambasaderi w’iki gihugu mu Rwanda HAO Hongwei yagaragaje ko ibihugu byombi hari ibikorwa byinshi bihuriyeho by’umwihariko biteza imbere kwigisha imyuga ifatwa nk’inkingi ya mwamba mu kugena iterambere rirambye.
Yagize ati “Igihugu cy’Ubushinwa cyubatse iri shuri mu rwego rwo gushyigikira no gutanga umusanzu wacyo mu kwagura ubumenyi bw’abiga imyuga; none uyu munsi dukomeje urwo rugendo ku gushyira mu bikorwa amasezereno ibihugu byombi biheruka gusinyana mu kwezi kwa gatandatu yo kuryagura bikazafasha kongera umubare w’abiga imyuga”.
Yongera kugira ati: “Twishimira ko uyu ari umusaruro uturuka ku bushake bwa Nyakubaha Perezida wa Repubulika y‘u Rwanda Paul Kagame, ukomeje gushishikarira kwimakaza politiki iharanira kuzamura uburezi wo shingiro rihatse ahazaza h’igihugu”.
Sosiete ikora ibijyanye n’Ubwubatsi mu gihugu cy’Ubushinwa yitwa Chongqing International Construction Corporation CICO niyo igiye kubaka iri shuri mu gihe cy’amezi 18. Ambasaderi Hao yizeza ko imirimo y’ubwubatsi izagenda neza kandi ikarangirira igihe dore ko biteganyijwe ko iyi nyubako izaba yarangiye mu kwezi k’Ukuboza 2020.
Ministre w’Uburezi Dr Eugene MUTIMURA yahamije ko bizafasha u Rwanda mu mugambi wa leta wo kongera umubare w’abiga imyuga.
Yagize ati: “Niba turi gukora ibishoboka byose kugira ngo abiga imyuga bagire ubumenyi butuma baba igisubizo ku isoko ry’umurimo ushingiye kuri made in Rwanda, Ubushinwa bukaba buri kutwunganira muri iyi gahunda haba mu kwagura ahatangirwa ubumenyi nk’ubu no kuhashyira ibikoresho, bizatuma leta yuzuza neza umugambi wayo wo kuba nibura abiga imyuga bazaba bangana na 60%” mu mwaka wa 2024.


Minisitiri w’uburezi yongeyeho ko abaturage bafite inshingano zo kuribungabunga kuko uretse abiga imyuga rizanatanga akazi ku barituriye.
NTAHOMPAGAZE Suzana ni umwe mu baturage bishimiye ko rigiye kwagurwa. Ati “tuzahabona akazi k’ubwubatsi, n’abana bacu bazaryigiremo ubwo rizaba ryarangiye, uyu mushinga rero tuwubanamo igisubizo cy’abibazaga uko ejo cyangwa ejobundi bazabaho”.
Ubuso bwa Ha 7 nibwo bugiye kwagurirwaho iri shuri aho rizaba rifite ubushobozi bwo kwakira abanyeshuri barenga 4,000 umushinga ukazatwara miliyoni 16 z’amadorari ya Amerika.
Ziyongera ku zihasanzwe zari ku buso bwa Ha 5 zari zifite ubushobozi bwo kwigiramo abarengaho gato 1,100 zo zuzuye mu mwaka wa 2015 zitwaye miliyoni 12 z’Amadorari ya Amerika. 



Umunyamakuru wa Kigali Today/KT Radio
",https://www.kigalitoday.com/uburezi/amashuri/article/miliyoni-16-z-amadolari-zigiye-gukoreshwa-mu-kwagura-iprc-musanze,Education
"Twebwe dushinzwe uburezi, twikoreye umusingi w’impinduka igihugu cyifuza – Dr Isaac Munyakazi","

Ibi yabigarutseho ku wa 30 Gicurasi 2019, ubwo yaganiraga n’abanyeshuri, ndetse n’abarezi bo mu ishuri nderabarezi, TTC Zaza, ryo mu Karere ka Ngoma mu Ntara y’Iburasirazuba.
Minisitiri Munyakazi yashimiye ubuyobozi bw’akarere n’izindi nzego bakorana harimo iz’umutekano kubera ko bafasha Leta kwihutisha iterambere ry’uburezi.
Dr. Munyakazi yatemberejwe mu kigo cya TTC Zaza, areba aho abana barara, ashima abakobwa ku isuku, ashima n’abahungu abagereranyije n’ab’ahandi, ashima n’imyigire, by’umwihariko ashima ko yasanze babatoza umuco. Yashimiye n’abarezi babigisha babaha ubumenyi, ashima muri rusange n’abanyeshuri biga kuzaba abarezi.
Ati “Mwahisemo neza, muhitamo kuzaba abarezi, mukarerera igihugu, mu gihe abandi bahisemo ibindi.”
Dr. Munyakazi yibukije ko igihugu kidafite ubukungu bwinshi nk’ubw’ibindi bihugu bikomeye ariko ko u Rwanda ruhora rushaka uko rwakwihesha agaciro.
Ati “Imbaraga zizubaka iki gihugu nta handi ziri uretse kuri mwebwe. Ni mwe mutungo igihugu kireba. Ni mwe mutungo igihugu gifite.”
“Ejo hazaza h’iki gihugu hashingiye ku bumenyi. Umuntu ufite ubumenyi aba afite byose.”
Yavuze ko hari ibihugu byari bimeze nk’u Rwanda, bidaturiye inyanja, bidafite umutungo kamere mwinshi, ndetse bifite n’ubutaka buto nk’u Rwanda.
Ati “Ariko uyu munsi ni bimwe mu bihugu biri mu biri mu byubashywe ku isi. Babigezeho kuko bashyize imbaraga mu kubaka ubumenyi, ibihugu byabo biba ibishingiye ku bumenyi (knowledge based countries).
Yatanze urugero rwa Koreya y’Epfo, ati “Ni igihugu cyari gikennye cyane mu myaka 50 ishize, ariko uyu munsi ni kimwe mu bihugu, bikora ibikoresho by’ikoranabuhanga isi yose irimo gukoresha. Ubu ni kimwe mu bihugu by’ibihangange ku isi.”
Yavuze no kuri Singapore, ati “Ni igihugu uyu munsi isi yose ifataho urugero. Batangiye gukora indege, batangiye gukora amamashini akomeye ku isi. Ni igihugu na cyo kirimo gutanga inguzanyo ku bindi bihugu.”
Ati “Ni agahugu gato kari gakennye, kari inyuma y’u Rwanda. Ariko na bo bahisemo kuvuga bati reka dushyire imbaraga mu bumenyi. Mu myaka izaza aba bana turimo guha ubumenyi ni bo bazayobora isi, kandi koko ni ko bimeze uyu munsi. Ubu barimo gufasha ibindi bihugu mu gihe na bo bari bameze nkatwe.”
Ati “Icyo bivuze rero ni ukuvuga ngo twebwe turi hano dushinzwe uburezi, ni twebwe twikoreye umusingi w’impinduka igihugu cyifuza. Ni twebwe ibindi byose bizazamukiraho.”
Dr. Isaac Munyakazi yatanze urugero mu bwubatsi, agaragaza ko mu gihe u Rwanda rudafite abahanga mu bwubatsi bazahangana n’abo mu bindi bihugu, abo b’ahandi bazaza mu Rwanda, amafaranga akwiye guteza imbere Abanyarwanda akisubirira iwabo.
Ati “Dukeneye uyu munsi gutegura abacu bazabikora bakanavumbura, bagahanga udushya amahanga na yo akajya aza hano kubigura.
Yizeza abanyeshuri ko ababigezeho na bo batari ibitangaza, asobanura ko batategura ejo hazaza badateguye abarimu b’ejo hazaza.
Ati “Ntabwo wareba mwalimu uri mu kazi, ngo wirengagize mwalimu w’ejo hazaza, abarimu bari mu kazi duhura kenshi, ariko ni ngombwa ko namwe barimu b’ejo hazaza mwumva icyerekezo cy’igihugu, mukumva n’akazi kabategereje.”
Umunyamabanga wa Leta muri Minisiteri y’uburezi, Dr Issac Munyakazi yasuye ishuri rya TTC Zaza muri gahunda iyo minisiteri ifite y’Ubukangurambaga bugamije kuzamura Ireme ry’Uburezi. D. Munyakazi yibukije ko reme ry’uburezi rigomba guhera kuri mwalimu n’umunyeshuri bo mu mashuri abanza kuko ari ho bitangirira.
Ati “Ibyabaye byiza hariya bizamuka neza, n’ibyapfiriye hariya hasi, kubiramira biragoye.”
Muri iyi minsi, Leta y’u Rwanda ikomeje gushyira ingufu mu ireme ry’uburezi itegura neza abarimu b’ejo hazaza, iborohereza mu myigire, ishishikariza n’abandi kwiga ibijyanye n’uburezi, kugira ngo bagire ubumenyi buhagije, bityo na bo bazagaruke babugeze ku bandi banyeshuri.
Umunyamakuru wa Kigali Today/KT Radio
@ h_malachie
",https://www.kigalitoday.com/uburezi/amashuri/article/twebwe-dushinzwe-uburezi-twikoreye-umusingi-w-impinduka-igihugu-cyifuza-dr-isaac-munyakazi,Education
Hari amashuri ashobora kongera gufungwa natisubiraho - MINEDUC,"Bitangajwe nyuma y’iminsi ibiri hatangiye icyiciro cya gatanu cy’ubukangurambaga ku ireme ry’uburezi mu mashuri abanza n’ayisumbuye hirya no hino mu gihugu.
Intumwa ya Minisiteri y’Uburezi Paul Mukunzi, mu igenzura mu Karere ka Muhanga igaragaza ko hari ibigo byagiye byisubiraho nyuma yo kugirwa inama mu byiciro byabanje, ibindi bikagenda biguru ntege.
Nyuma yo kongerakugirwa inama ngo birashoboka ko imwe mu myanzuro izafatitwa ibyo bigo harimo no kuba byahagarikwa nk’uko na mbere byagenze.
Yabitangarije Kigali Today ku murongo wa terefone nyuma yo gusura ibigo bya ESN Nyakabanda, Ecole Technique Gitumba na Gisura biri mu Mirenge y’icyaro mu Karere ka Muhanga.
Agira ati, “hari ibigo dusura bwa mbere ku buryo utavuga ngo hari impinduka runaka, ariko hari nk’ibyo dusuye bwa kabiri byisubiyeho”.
“Hari n’ibindi bigo twagiriye inama mu bukangurambaga bushize, ariko twasubirayo tugasanga ibintu byakomeje uko twabisize, ntabwo rero twakomeza kubwira umuntu utumva birashoboka ko hashobora gufatwa indi myanzuro irimo no kuba bifungiwe nk’uko ubushize byakozwe”.
Bimwe mu bishingirwaho muri uru bukangura mbaga ni ugusuzuma imibereho rusange y’abanyeshuri, n’imitegurirwe y’amasomo hashingiwe ku mfashanyigisho nshyashya.
Ku icyo cya nyuma Mukunzi avuga ko hari aho usanga ibigo by’amashuri bitarabishyira mu bikorwa ahandi bigakorwa ariko atari buri gihe.
Impamvu abarimu bagaragariza MINEDUC harimo akazi kenshi gatuma batabona umwanya wo gutegura amasomo, cyakora ibyo ngo ntibikwiye kuba urwitwazo mu gihe byagaragaye ko umwarimu asanzwe ari kwigisha ibyo atateguye.
Agira ati, “Hari ibice bibiri,aho usanga barabikoze ariko bagategura gake atari buri gihe,n’aho usanga bidakorwa kandi bikagaragara ko ari ubushake buke cyangwa gushyiramo intege nkeya”.
“Twabagiriye inama ko akazi k’uburezi gasaba ubwitange, si uwo guca ku ruhande ngo uvuge ko uzaba ubikosora,twabakanguriye gushyiramo ubushake aho twagiye tunyura hose twasuye”.
Nubwo hari ibyo abarezi bashinjwa ariko ngo aho ubuyobozi bw’igigo bukra neza hagenda hagaragara impinduka.
Nahoku bijyanye n’ibyifuzo abarimu bagaragarije MINEDUC harimo inyubako zishaje zitajyanye n’uburezi bugezweho, ibikoresho bike birimo n’ibitabo byo gusoma, hamwe n’ibindi bizagenda bigaragazwa ngo hakazakorwa ubuvugizi.
Ubukangura mbaga bw’iminsi 10burarangira mu Karere ka uhanga hasuwe ibigo by’amashuri 30, naho kurwego rw’igihugu hakasurwa ibigo 900.
Umunyamakuru wa Kigali Today/KT Radio
@ murieph
",https://www.kigalitoday.com/uburezi/amashuri/article/hari-amashuri-ashobora-kongera-gufungwa-natisubiraho-mineduc,Education
Abiga muri Wisdom School bafashwa cyane no gukorera ku mihigo ,"Ni gahunda yemejwe n’ababyeyi ndetse n’ubuyobozi bw’ikigo, imenyeshwa abana, nabo bayakira neza nk’uko bivugwa na Nduwayesu Elia, Umuyobozi wa Wisdom School.
Yavuze ko gutoza abana gukorera ku mihigo, bituma bakora cyane bakazamura urwego rw’ubumenyi, ari naryo banga ryo kwitwara neza mu bizamini bya Leta ku bana biga muri iryo shuri.
Yagize ati “Buri mwana wese wiga hano muri Wisdom akorera ku mihigo, twebwe burya muri Wisdom School umwana watsinze ni uwagize 65%, iyo ari munsi yayo aba yatsinzwe, uyu munsi iyo umwana atayagezeho turamufasha agakora akayageraho, akayazamura byanze bikunze”.
Akomeza avuga ko abana basinyira imihigo imbere y’ababyeyi mu nama ibahuza buri ntangiro z’igihembwe, hakabaho n’umwanya wo kuyihigura aho ababyeyi bagaruka kureba uko abana bahagaze.
Ngo byamaze kugaragara ko iyo mihigo yagize akamaro kanini kubana, aho bakomeje kuzamura urwego rwabo mu buryo bushimishije.
Agira ati “Iyo turi kumwe n’ababyeyi turababwira tuti rero mwa babyeyi mwe, amanota yacu ni aya, mu gihe umwana atayagezeho agomba gutanga imihigo, ubu ababyeyi basuye abana, bose bamaze kwandika imihigo yabo.
Ubwo ababyeyi bamaze kugenda, ejo mu gitondo turabyuka tureba imihogo abana basinye, umwana niwe wiyandikira imihigo, wenda akavuga ati ubu nagize amanota 53, ariko kuri 30 Kamena nzaba mfite amanota 70, kandi akayageraho uko byagenda kose”.
Ubwo ababyeyi bari basuye abana babo kuri iki cyumweru tariki 26 Gicurasi 2019, batangarije Kigali Today ko bishimira gahunda y’ishuri rya Wisdom yo gusura abana no kubatoza gukorera ku mihigo.
Bavuga ko ari kimwe mu bituma umwaba abasha kwigana umurava, ari nayo mpamvu bakomeje kurangwa n’ikinyabupfura no gutsinda cyane.
Beatrice Kamariza waturutse mu gihugu cy’u Burundi ati “Nsanze abana banjye barabyibushye, kuduha umwanya wo gusura abana bakatwemerera no kubazanira icyo kurya, tugasangira nabo, ni kimwe mu bituma ubumenyi bwabo bukomeza kuzamuka, gahunda y’imihigo ku mwana nayo turayishima, bituma umwana amenya icyamuzanye agatinya kurangara”.
Ingabire Assuma ati “Njye umwana wanjye amaze hano ukwezi kumwe, namuzanye afite ubumenyi buri hasi yigaga ataha mu rugo bikamugora, namugejeje aha asinya imihigo, none birantunguye, indimi aravuga, ari shap yaramenyeye, mu gihe gito amaze yazamuye urwego rw’ubumenyi, biranshimishije cyane”.
Ababyeyi barerera muri Wisdom School, kandi bishimiye uburyo ubuyobozi bw’ikigo bwumvise ubusabe bwabo bwo gutekereza k’uburyo hashyirwaho icyiciro cya kabiri cy’amashuri yisumbuye, dore ko iryo shuri ritanga inyigisho kuva mu myaka y’inshuke, kugeza mu cyiciro cya mbere cy’amashuri yisumbuye.
Kajyibwami Claude ati “Uburezi bwa hano muri Wisdom turabushima cyane, bufite ireme aho batsindisha 100%, nk’ababyeyi twishimiye ko ubuyobozi bwumvise ibyifuzo byacu byo gushyiraho amashami, byasabwe natwe ababyeyi kuruta uko byasabwe n’ikigo, twishimiye ko ubuyobozi bw’ishuri bwemeye ko butangiye kubitegura abana bacu bagakomereza amasomo hano”.
Niyibizi Aloys ati “Twakiriye neza uburyo hatekerejwe uko hajyaho amashami, hari igihe umwana arangiza hano yajya mu rindi shuri agahita agwa hasi, ariko ahangaha iyo uhamugaruye uburyo bigamo n’uburyo batsinda biradushimisha cyane, numva nakangurira abandi babyeyi kuzana abana hano muri Wisdom”.
Umutesi Gentille, Ufite abana batatu biga mu cyiciro cya kabiri cy’amashuri yisumbuye muri Wisdom, agira ati “Inkuru yuko hano hagiye kuza amashami anyuranye iranshimishije, nari mbabajwe n’uburyo abana banjye bagiye kuva hano bajya kwiga ahandi, none barahakomereza uwa kane, uburyo iki kigo gifata abana bacu biradushimisha nk’abantu tugira akazi kenhi, mfite hano abana batatu, mbyaye n’undi wa kane namuzana hano, nkunda ko bamfatira abana neza”.


Nduwayesu Elia, Umuyobozi wa Wisdom School yavuze ko ababyeyi aribo bagaragaje kuva kera, ikibazo cyo gushyiraho amashami muri iryo shuri, avuga ko ibyifuzo by’ababyeyi batagomba kubisubiza inyuma, dore ko nabo bakomeje kugaragaza ko bazabigiramo uruhare mu kubona ibyangombwa bisabwa.
Ati “Gushyiraho amashyami, ni ikintu ababyeyi basabye kuva kera bagaragaza ko iyo abana babo bavuye hano bahita basubira inyuma, bisaba ubushobozi butari munsi ya miliyoni 60, harimo ibikoresho binyuranye na Laboratwari, ariko ababyeyi biyemeje ko hari icyo batanga kugira ngo muri 2020 habe hatangira amashami y’ama siyanse, turakomeza ibiganiro n’ababyeyi icya ngombwa ni ubushake”.
Ishuri rya Wisdom rifite icyicaro mu karere ka Musanze, ahari ibyiciro binyuranye kuva ku mashuri y’inshuke kugeza mu cyiciro cya mbere cy’amashuri yisumbuye, rikagira n’amashami anyuranye mu karere ka Rubavu, Nyabihu na Burera.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/abiga-muri-wisdom-school-bafashwa-cyane-no-gukorera-ku-mihigo,Education
Huye: MINEDUC yaboherereje abanyeshuri 90 haza 27 gusa,"Padiri Denis Kiyenje, ari we uriyobora, avuga ko aba banyeshuri bagombaga kwiga ibijyanye n’ikoranabuhanga iri shuri ryigisha.
Akeka ko mu byatumye hitabira bakeya harimo kuba iri shuri ryigenga, mu bagombaga kurizamo hakaba abibwiraga ko nibaza bazacibwa amafaranga menshi, nyamara atari byo.
Agira ati “Iyo abana tubohererejwe na Minisiteri y’Uburezi batanga amafaranga angana n’ayo bari gutanga mu bindi bigo bya Leta, ibihumbi 80, kuko Leta hari ayo ibatangira. Hiyongeraho amafaranga y’impuzankano n’ibindi bikenerwa mbese nk’uko bimeze mu bigo bya Leta bicumbikira abanyeshuri.”
Padiri Kiyenje anavuga ko n’abaje kwiga nk’abanyeshuri bigenga badacibwa amafaranga menshi kuko ku yo aboherejwe na Leta batanga hiyongeraho ibihumbi 10 ku gihembwe.
Impamvu baca amafaranga makeya ngo ni ukubera ko iri shuri ritagamije ubucuruzi, ahubwo gutanga uburere ku bana b’Abanyarwanda.
Ati “Nta yindi nyungu tugamije uretse kurera neza, no guharanira ko umwana turera avamo umuntu muzima uzagirira akamaro igihugu na kiliziya.”
Kuri ubu iri shuri riri kwigwamo n’abanyeshuri 67, nyamara rifite ubushobozi bwo kwakira 200 biga banaba mu kigo.
Ryemerewe kwigisha ibijyanye n’ikoranabuhanga mu mwaka wa 2015. Abanyeshuri baharangije bwa mbere muri 2017 hamwe n’abaharangije muri 2018, ku itariki ya 24 Gicurasi 2019 bahawe impamyabushobozi.
Mu baharangije hari abatangiye kwiga muri kaminuza. Bishimira ko bahakuye ubumenyi buhagije butuma babasha kwiga bitabaruhije ugereranyije n’abize ahandi.
Gentil Rafiki ubu uri kwiga muri IPRC Karongi agira ati “Ibyo twiga usanga twebwe twarabyizeho, kubimenya ntibitugore. Usanga tunasobanurira bagenzi bacu bize ahandi. Bituma tubona umwanya wo gukora ku mishinga tuba dusabwa mu myigire yacu.”
Padiri Kiyenje avuga ko biteguye kwagura iri shuri ku buryo rizajya ryakira abana 500.
Yifuza ko amasezerano bagiranye na Minisiteri y’Uburezi yo kuboherereza abana batsinze ibizamini bya Leta yakomeza, kandi iyi minisiteri ikanabafasha gusobanurira ababyeyi ko abana batsinze ibizamini bya Leta baboherereza bariha amafaranga nk’ay’abandi biga mu mashuri ya Leta acumbikira abanyeshuri.


",https://www.kigalitoday.com/uburezi/amashuri/article/huye-mineduc-yaboherereje-abanyeshuri-90-haza-27-gusa,Education
Ibitabo byari bikwiye kugurwa nk’uko ibishyimbo cyangwa amata bigurwa - Umuyobozi w’isomero ry’igihugu,"Beatha Nyirabahizi agira ati ”Kwandika ibitabo ni umwuga w’ubucuruzi nk’indi yose, ariko abantu nibandika ibitagurwa nabo bazacika intege. Ibitabo byari bikwiye kugurwa nk’uko ibishyimbo cyangwa amata bigurwa”.
Nyirabahizi avuga ko Isomero Rikuru ry’Igihugu ngo rishobora kwakira abasomyi 1,000 ku munsi mu gihe cy’ibiruhuko, ariko mu yindi minsi abitabira gusoma bakaba bake.
Ati ”Bigaragara ko abifuza gusoma benshi baba ari abanyeshuri n’abarimu, ariko abandi baturage basanzwe baba ari bake”.
Isomero Rikuru ry’Igihugu ndetse n’abanditsi baranenga uburyo bamwe mu Banyarwanda bahugira mu myidagaduro ikababuza umwanya wo gusoma ibitabo.
Nyamara ngo ibitabo ni byo bibitse ubumenyi bw’uburyo bakwikura mu bukene bakanamenya uburyo bwo kwidagadura butangiza ubuzima bwabo.
Umwanditsi w’ibitabo witwa Gasake Augustin avuga ko yabonye benshi iyo bakitse imirimo bajya kwirebera umupira w’amaguru cyangwa mu kabari kwisomera inzoga, ubundi bakajya kwirebera amafilime rimwe na rimwe arimo ay’urukozasoni.
Gasake yakomeje aganiriza Kigali today ati “Benshi baba bareba ibyo bintazi kuri internet (murandasi), bagakunda umupira, ubundi bakinywera inzoga, kandi abo ni rwo rwego rufite ubushobozi bwo kugura ibitabo”.
Iruhande rwa Sitade Amahoro i Remera, kuva tariki 20-22 Gicurasi 2019 harabera imurikagurisha ry’ibitabo by’ubwoko bwose, guhera ku byanditswe n’abana kugera ku by’abakuru.
Umwana witwa Ndungutse Benihirwe Melissa Jolie w’imyaka 15, nawe wamaze kwinjira mu banditsi b’ibitabo, avuga ko ibikorwa n’imyitwarire ishyira bagenzi be mu bibazo ngo babiterwa no kudasoma ibitabo.
Mu mwaka wa 2017 Umuryango witwa “Save the Children” wagaragaje inyigo wakoze y’uko abana bangana na 13% basoza amashuri abanza batazi gusoma Ikinyarwanda.
Nyuma yaho muri Werurwe uyu mwaka wa 2019, Ikigo gishinzwe Uburezi REB cyatangaje ko mu Majyaruguru abana basoza amashuri abanza batazi gusoma neza ari 47%.
‘Save the Children’ hamwe na Minisiteri y’Uburezi bavugaga ko kutamenya gusoma kw’abana babikomora ahinini ku muco w’ababyeyi babo baba batarageze mu ishuri.
Icyo gihe (muri 2017) umuryango “Save the Children” wahise wiyemeza gutanga inkunga y’amadolari miliyoni 7.7 yo gufasha umushinga wiswe “Mureke Dusome” aho wandikishije ibitabo unabihereza abana kugira ngo batozwe gusoma bakiri bato.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/ibikorwa-by-uburezi/article/ibitabo-byari-bikwiye-kugurwa-nk-uko-ibishyimbo-cyangwa-amata-bigurwa-umuyobozi-w-isomero-ry-igihugu,Education
"Ubucucike mu mashuri ya Leta, ikibazo cy’ingorabahizi","Muri urwo ruzinduko rwari rugamije kureba uko ireme ry’imyigishirize rihagaze, abo bayobozi batangajwe n’ubucucike bw’abanyeshuri mu cyumba kimwe cy’ishuri.
Minisitiri Ngirente yiboneye we ubwe mu rwunge rw’amashuri rwa Kibuye abana benshi bicaye mu ntebe zegeranyijwe kugira ngo babone uko bicaraho ari benshi bakurikire isomo, dore ko kuri buri ntebe hicaragaho abana batanu, abona uburyo intebe zipangwa zirebana kugira ngo mu cyumba cy’ishuri habashe kujyamo intebe nyinshi.
Icyo gihe umwe muri abo banyeshuri yagize ati “Ikibazo dufite ni uko twiga tubyigana ntitubashe kumva neza kubera ubwinshi n’urusaku rw’abanyeshuri, rwose ntitwabasha gutsinda neza, hari igihe dufatanya intebe tukicara turi 10 cyangwa umunani ugasanga kubera ukuntu twazifatanyije ziguye hasi zikatuvuna tugacika ibisebe ducuranwa n’umwuka kubera ubwinshi. Turifuza ko baduha intebe n’ibindi byumba by’amashuri.”
Mugenzi we yagize ati “Turi benshi rwose kubera ko twigana turi abanyeshuri 124 tukicara turi 5, rwose ntiwabona n’uko wandika, ntiwakwiga neza kubera urusaku n’ubushyuhe.”
Iki kibazo cy’ubuke bw’ibyumba by’amashuri n’intebe zo kwicaraho, kigaragara mu mashuri menshi ya Leta n’afashwa na Leta.
Nko ku rwunge rw’amashuri rwa Kinyinya mu Karere ka Gasabo mu Mujyi wa Kigali, bamwe mu banyeshuri mu mashuri abanza n’ayisumbuye biga bicaye hasi, ku mabuye, ku majerekani, abandi bakiga bahagaze.
Abo banyeshuri bavuga ko kugira ngo wicare ku ntebe nkeya zihari, bisaba umunyeshuri kuzinduka agatanga abandi.
Raporo ya Minisiteri y’Uburezi yo mu mwaka wa 2018, igaragaza ko umubare w’intebe abana bicaraho mu mashuri abanza mu myaka ibiri wagabanutse, ukava ku ntebe 488,452 muri 2017 ukagera ku 476,647 muri 2018 mu mashuri ya Leta n’afashwa na Leta.
Mu mashuri yigenga ho, intebe abana bicaraho zariyongereye ziva ku 46,248 muri 2017, zigera kuri 52,638 muri 2018.
Impuzandengo igaragaza ko abana batanu (5) basangira intebe imwe mu mashuri ya Leta n’afashwa na Leta mu mashuri abanza, mu gihe bakwiye kuba ari babiri (2) ku ntebe, nk’uko amabwiriza y’ishami ry’Umuryango w’Abibumbye rishinzwe uburezi, ubumenyi n’umuco (UNESCO) abiteganya.
Iyi raporo kandi igaragaza ko ibyumba by’amashuri mu mashuri abanza byo byiyongereye bikava ku byumba 28,922 muri 2017 bikagera ku byumba 29,359 muri 2018, mu mashuri ya Leta n’afashwa na Leta.
Mu mashuri yigenga na ho ibyumba by’amashuri byariyongereye mu mashuri abanza, biva ku 3,005 muri 2017, bigera kuri 3,189 muri 2018.
Mu mwaka wa 2018, imibare ya MINEDUC igaragaza ko impuzandengo y’abana mu ishuri rimwe ari abana 77 mu mashuri abanza ya Leta n’afashwa na Leta.
Ishami ry’umuryango w’abaibumbye ryita ku burezi, ubumenyi n’umuco UNESCO, ryo riteganya ko mu ishuri rimwe, abanyeshuri batagomba kurenga 35.
Mu mashuri yigenga ho, imibare ya MINEDUC igaragaza ko impuzandengo ari abana 32 mu ishuri rimwe.
Umugenzuzi mukuru w’ireme ry’uburezi muri MINEDUC, Benjamin Kageruka, avuga ko muri rusange Leta iteganya gukora intebe nshya ibihumbi 34 muri uyu mwaka wa 2019.
Nyamara ariko, ugendeye ku mibare ya MINEDUC, bigaragara ko muri 2018 mu mashuri abanza higagamo abana 2,503,705. Bivuze ko kugira ngo bicare neza, hari hakenewe intebe 1,251,853.
Ibi bisobanuye ko harimo icyuho cy’intebe 775,205, mu mwaka wa 2018 gusa, kandi mu mashuri abanza gusa.
Ugendeye ku mibare y’abanyeshuri mu mashuri abanza, bigaragara ko muri 2018 gusa, hari hakenewe ibyumba 71,535, kugira ngo abana bose bo mu mashuri abanza babe bicara neza.
Ibi bisobanuye ko muri 2018, mu mashuri abanza hari icyuho cy’ibyumba by’amashuri 42,176.
Nta gushidikanya, iyi mibare yo muri 2018 ubu muri 2019 yariyongereye, kuko nubwo hari intebe zakozwe, hakaba n’ibyumba bishya by’amashuri byubatswe, imibare y’abana mu mashuri abanza na yo yariyongereye.
Mu mashuri yisumbuye ho, imibare ya MINEDUC igaragaza ko ibyumba by’amashuri ndetse n’intebe zo kwicaraho byiyongera umwaka ku wundi, ndetse impuzandengo y’abana bicara ku ntebe bakaba ari babiri (2).
Ni umubare muto cyane ugereranyije n’izikenewe mu gihugu hose, kuko nk’Akarere ka Karongi ko mu Ntara y’Iburengerazuba konyine, gakeneye intebe 50.000 kugira ngo gakemure ikibazo cy’ubucucike.
Umuyobozi w’Akarere ka Karongi, François Ndayisaba, avuga ko muri aka karere hari ishuri ushobora gusangamo abana 125 mu ishuri rimwe.
Agira ati “Kugira ngo dukemure ikibazo cy’ubucucike ku buryo bwo guhushura, dukeneye nibura kubaka ibyumba by’amashuri 326, n’intebe nshya 7000. Ariko tugikemuye ku buryo bwa burundu, dukeneye ibyumba by’amashuri 2,400 n’intebe zigera mu bihumbi hafi 50”.
Umunyamabanga wa Leta muri Minisiteri y’Uburezi ushinzwe amashuri y’inshuke, abanza n’ayisumbuye, Dr. Isaac Munyakazi, ariko we anyomoza iyi mibare itangwa n’Akarere ka Karongi, akavuga ko izo ntebe zaba ari nyinshi cyane.
Ati “Ibihumbi 50 ubwo babibaze gute? Ibyo ntabwo ari byo, ubwo babara na za zindi ziba zikeneye imisumari, iziba zaravunitse biba byoroshye guhita umuntu azifatanya zikaba zafasha. Imibare twe dufite igaragaza neza ibikenewe, ntaho rero bihuriye no kuvuga ngo mu karere kamwe hakenewe ibihumbi 50”.
Kuba hari abanyeshuri bakiga bicaye hasi byo, Minisitiri Munyakazi ntabihakana, akavuga ko ari na yo mpamvu Minisiteri irimo kwihutisha gahunda yo kurangiza gukora intebe nshya ibihumbi 34 zikagezwa mu mashuri.
Avuga kandi ko ari ibikorwa bikomeza, kimwe no kubaka ibyumba by’amashuri kugira ngo ikibazo gikemuke.
Kuba intebe ibihumbi 34 ari nkeya, Minisitiri Munyakazi avuga ko iki kibazo kigenda gikemurwa hagendewe ku bushobozi bw’igihugu.
Ati “Byaba bike bitewe n’uburyo dushaka gukemura ikibazo. Ntabwo turi bukemure ikibazo na none dukora ibirenze ubushobozi bw’igihugu. Niba uyu munsi abana bicarana ari batanu, nitugera ubwo bicarana ari batatu, kuri twe twakumva ko twaba turi ku kigero cyiza, kuko tutanifuza ko abana bakwiga nabi, ibikenewe byose tugenda tubikemura”.
Imbonerahamwe igaragaza uko ikibazo cy’ubucucike mu mashuri abanza ya Leta gihagaze



Leta y’u Rwanda iherutse kwemererwa inkunga ya miliyoni 200 z’amadolari ya Amerika, azafasha mu guhangana n’ikibazo cy’ubucucike mu mashuri.
Iyo nkunga yemewe na Banki y’isi, nyuma y’ibiganiro Umuyobozi wungirije wa Banki y’isi ushinzwe Afurika, Hafez Ghanem, yagiranye na Minisitiri w’Intebe w’u Rwanda, Dr. Ngirente Edouard.
Minisitiri w’Imari n’Igenamigambi w’u Rwanda, Dr. Uziel Ndagijimana, yavuze ko 70% by’iyo nkunga azakoreshwa mu kubaka ibikorwa remezo byo mu burezi, harimo ibyumba by’amashuri, ndetse n’ibindi bikoresho birimo n’intebe.
Yagize ati “Bimwe mu bizibandwaho cyane ni ukongera ibyumba by’amashuri n’ibikoresho, kugira ngo tugabanye ubucucike bw’abana mu ishuri, abana babe bake, mwarimu ashobore kubakurikirana. Hazananozwa kandi integanyanyigisho, guhugura abarimu,… ariko igice kinini kigera nko kuri 70% ni ukongera ibikorwa remezo by’amashuri”.
Umunyamabanga wa Leta muri Minisiteri y’Uburezi ushinzwe amashuri abanza n’ayisumbuye, Dr. Isaac Munyakazi, we avuga ko ubu harimo kurebwa uko umushinga wo gukoresha iyo nkunga uzashyirwa mu bikorwa.
Avuga ko uretse no gukoreshwa mu kugabanya ubucucike mu mashuri, hari n’amafaranga azakoreshwa mu kongerera ubushobozi abarimu, kongerera ubushobozi amashuri y’inderabarezi, amashuri y’imenyerezamwuga, ndetse no kongera ubushobozi mu mashuri y’inshuke.
Nyuma yo kugirana ibiganiro n’umuyobozi wa Banki y’isi wungirije ushinzwe Afurika Hafez Ghanem, Minisitiri w’Imari n’Igenamigambi Dr. Uzziel Ndagijimana yavuze ko gushyira mu bikorwa umushinga wo guteza imbere uburezi, ushobora kuzatangira mu kwezi kwa Kanama uyu mwaka wa 2019.
Inkuru bijyanye:
Karongi: Minisitiri w’Intebe yatunguwe no gusanga mu cyumba kimwe higiramo abarenga 100
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/amashuri/article/ubucucike-mu-mashuri-ya-leta-ikibazo-cy-ingorabahizi,Education
Abana biga bacumbikirwa babangamiwe no kutamenya amakuru y’igihugu,"Babitangarije Kigali Today ku itariki 19 Gicurasi 2019, ubwo abana 32 baturutse mu bigo by’amashuri byo mu ntara y’Amajyaruguru n’Iburengerazuba, bahagarariye abandi mu matsinda ya media Clubs ku bigo bigaho basozaga amahugurwa y’iminsi itatu yaberaga mu karere ka Musanze.
Ni amahugurwa yateguwe na Komisiyo y’igihugu ikorana na UNESCO (Rwanda National Commission for UNESCO), ajyanye n’uburyo bwo kunoza umwuga wo gutara no gutangaza amakuru, banasobanurirwa n’uruhare rwabo mu iterambere ry’igihugu aho bibukijwe indangagaciro z’igihugu zikwiye kubaranga.
Abo bana bavuga ko kuba badahabwa umwanya wo gukurikira amakuru areba igihugu cyabo n’amakuru y’isi muri rusange, ko bibasubiza inyuma mu bwenge, dore ko ngo no mu bizamini bakora hari ubwo babazwa ibijyanye na gahunda za Leta bikabatsinda.
Eliza Kerla agira ati “Ibitugora nuko nta mwanya uhagije wo kureba amakuru. Umwanya munini baha abanyeshuri kuri terevisiyo, usanga bishyiriyemo amafirime, ariko ntibatwereke ibibera mu gihugu cyacu no hirya no hino ku isi. Icyo nasaba ibigo ni ukutwumva, bakatwereka amakuru n’abafite iyo mpano tukareba uburyo bikorwa”.
Eliza akomeza agira ati ”Ingaruka bitugiraho ni nyinshi cyane ku biga ubumenyi bw’isi, hari ubwo bahindura umuyobozi amakuru ntatugereho, ukabona mu kizamini batubajije uwo mu Minisitiri, tukabyica kubera kutamenya amakuru”.
Akeza Gabliella ati “Twebwe ku ishuri twakagombye kuba tubona akanya ko kuba twabona amakuru, hari terevisiyo ikibazo nta makuru batwereka, ni firime gusa, iyo ngarutse mu rugo mu biruhuko, hari ubwo nsanga naratakaye”.
Mu gihe Umukuru w’igihugu amaze iminsi mike asuye uturere tunyuranye mu ntara y’Amajyaruguru n’Iburengerazuba ahari ibigo abo bana bigamo, bavuga ko batigeze bamenya ayo makuru kandi baba nabo bakeneye ubutumwa butangwa n’umukuru w’igihugu.
Ndatira Bertrand agira ati “Niga hano i Musanze, ariko amakuru yo kuba Perezida yarasuye aka karere nimwe nyumvanye, no kuba Perezida ejo yari mu Bufaransa, mbimenyeye aha, kandi ni amakuru twakagombye kumenya, urataha mu biruhuko bakubwira amakuru, ukibaza niba uba mu gihugu bikakuyobera kandi mu bizamini bakatubaza ayo makuru,wasubiza iki uretse kubona zero?”.
Mucyombwe Béâtrice ati “Ku ishuri barafungura radio bakishyiriramo ibintu by’ingoma (umuziki), nta konegisiyo tugira, televisiyo irahaba ariko kuva nagera mu kigo batweretse amakuru rimwe gusa kandi ngeze mu wa kane, amakuru tuyabwirwa n’abiga bataha, Perezida wa Repuburika nari nzi ko aherutse gusura Amajyepfo, none menye ko yasuye Intara twigamo y’Amajyaruguru,birababaje kutamenya amakuru nkayo”.
Mu gihe abo bana binubira kudafashwa gukurikira amakuru, harimo abenshi bafite impano n’ubushake bwo kuzaba abanyamakuru, aho bagiye bashinga Media Clubs ku bigo byabo, babifashijwemo na Komisiyo y’igihugu ikorana n’umuryango wa UNESCO.
Iyo komisiyo ikomeje guhugura abana 215 bo mu bigo by’amashuri 43 bifitanye umubano, ni ibigo by’amashuri agize urunana rw’amashuri yimakaza amahame ya UNESCO yo mu mu turere tune ari two Rubavu,Nyabihu,Musanze na Gicumbi.
Philomène Mukankusi, Umuyobozi w’ishami ry’itangazamakuri muri Komisiyo y’igihugu ikorana na UNESCO, avuga ko bahugura abo bana mu kububaka mu buryo bwo gukora amakuru, kumenya uruhare rwabo mu iterambere rirambye no kumenya indangagaciro ziranga Umunyarwanda.
Ati “Aba bana bagize amahirwe bakurira mu gihugu cyiza gifite amahoro, tugomba kubatoza kumenya uburemere n’uruhare rw’amahoro, kugira ngo basigasire ibyagezweho bahange ibishyashya, ariko natwe baduhe amahirwe yo kuzasazira mu gihugu gitekanye, bagomba kumenya gukora ibintu byose ku murongo, baharanira iterambere ry’igihugu”.
Mu gihe abo bana bishimiye ubumenyi bavanye muri ayo mahugurwa, barasaba n’ubuvugizi ku burenganzira bwabo bwo kumenya amakuru.
Umuryango utegamiye kuri Leta witwa Rwanda Youth in Action Organisation, urabizeza ko icyo kibazo kigiye gukemuka,aho watangiye gahunda y’ibiganiro na Minisiteri y’Uburezi, mu gufasha abana kubona uburenganzira ku makuru, aho uwo muryango wasanze abo bana barushwa amakuru n’imfungwa nk’uko bivugwa na Ishimwe Fabrice, Umunyamabanga nshingwabikorwa w’uwo muryango.
Ati “Ikibazo cyabanyeshuri batamenya amakuru, turi mu nzira zo kugikemura aho tugiye kuganira na Minisiteri y’Uburezi, tubasaba ko bahura n’abayobozi b’ibigo by’amashuri gufasha abanyeshuri kumenya amakuru”.
Akomeza agira ati “Ni ibintu biteye agahinda kuba umwana wagiye guhaha ubumenyi, atazi aho Perezida yagiye, atazi umubano u Rwanda rufitanye n’amahanga, ni ikibazo gikomeye aho umuntu uri muri gereza abasha kumva amakuru ijana ku ijana umunyeshuri ntabashe kuba yamenya amakuru areba igihugu”.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/abana-biga-bacumbikirwa-babangamiwe-no-kutamenya-amakuru-y-igihugu,Education
Tuzabahugura kandi tuzabaha akazi – Kigali Garment Centre,"Ibi abikorera barabikora bagamije gutanga umusanzu wabo mu guhangana n’ikibazo cy’abarangiza kwiga imyuga n’ubumenyi ngiro badafite ubumenyi buhagije ndetse ntibabone n’akazi.
Mugabo yagize ati “Intambwe ubudozi bugezeho, nashishikariza n’utarabwiyumvamo ngo abwiyumvemo kuko umuntu wese avuka yambara, akazasaza yambara. Ni umurimo rero udasaza, ni umurimo wishakira isoko.”
“Abo tugiye gukoresha bagomba kuba babyiyumvamo kandi babishaka. Icya kabiri, ni uko bagomba kuba bafite ikinyabupfura cy’akazi. Icyo kinyabupfura ni cyo kimuha kugira umusaruro n’agaciro muri uwo murimo. Aha rero turifuza cyane cyane gutoza urubyiruko nibura rwageze mu ishuri kugira ngo tumufashe ariko natwe adufasha kugira ngo tubone umusaruro muri Made in Rwanda.”
“Ni umurimo shuri. Tuzabahugura kandi tuzabaha akazi. Ibikoresho dufite cyane cyane imashini z’uruganda dufite zikeneye abakozi barenga 200. Baduhaye 90 kandi turacyakeneye ababarenze kugira ngo tubahe akazi.”
Uyu muyobozi avuga ko gutoza urubyiruko mu budozi bazabikomeza ku buryo abo batazabasha guha akazi bazajya no kwikorera cyangwa gukora ahandi ariko bafite ubumenyi bufatika.


Kigali Garments Center Ltd ni umwe mu bikorera 51 batoranyijwe kugira ngo bahabwe inkunga binyuze mu Kigo cya Leta gishinzwe Guteza imbere Ubumenyi ngiro n’imyigishirize y’imyuga mu Rwanda (WDA) ku bufatanye na Banki y’Isi.
Iyo nkunga igamije guhabwa iyo mishinga y’abikorera 51 kugira ngo na bo bayikoreshe batanga amahugurwa magufi afite intego yo kugabanya icyuho mu bumenyi urubyiruko rurangiza imyuga n’ubumenyi ngiro ruba rufite mu bijyanye n’isoko ry’umurimo.
Eng. Gatabazi Pascal, Umuyobozi wa WDA avuga ko icyo gikorwa kirimo kugerwaho ku nkunga ya Banki y’Isi ifashamo Leta y’u Rwanda mu rwego rwo gukomeza gushaka uko yateza imbere umurimo cyane cyane mu bikorera.
Gatabazi avuga ko impamvu y’iyi gahunda ari uko abanyeshuri barangiza kwiga bafite ubumenyi budahagije bitewe n’uko mu gihe biga badahabwa ubumenyi bwose nkenerwa bitewe n’uko ibigo bidafite ibikoresho bihagije, bigatuma umwana arangiza amashuri ariko adafite ubumenyi buhagije bukenewe ku isoko ry’umurimo.
Gatabazi ati “Ikigamijwe ni ukugira ngo nk’igihugu tuzamuke, ishoramari ryiyongere, abana bacu bagire ubumenyi bukenewe ku isoko ry’umurimo, bigabanye n’aho usanga dukoresha abanyamahanga bitari ngombwa, kandi dufite abana bacu bataka bati nta cyo gukora dufite.”


Gatabazi uyobora WDA avuga ko iyi gahunda irimo gushyirwa mu bikorwa ari iy’imyaka itatu, ariko na nyuma yayo hakazaza izindi. Asaba abikorera bagize amahirwe yo guhabwa inkunga yo guhugura abo banyeshuri kubaha ubumenyi bufatika.
Ati “Aya mahugurwa agamije gufasha umwana kumenya neza no kwinjira mu cyo yakora (Training for Employment), atari ukumuteruza amakarito no kumutekesha icyayi. Turasaba ko uko mwabisabye ari ko bikorwa. Hari igihe dushobora kumvikana ahangaha ko tuguhaye abantu 50 ugiye guhugura mu mezi ane, ariko twaza kureba uko birimo gukorwa tugasanga urimo guhugura wenda abantu 30. Aho cyaba ari ikibazo gikomeye.”
Yanabasabye kuzajya bahugura abantu mu gihe gikwiye kuruta uko babahugura mu gihe gito, hanyuma bakabasezerera.
Mu kwezi kwa cumi n’ukwa cumi na kumwe k’umwaka ushize wa 2018 nibwo WDA yatangiye gushaka abo bikorera, ababisabye bakaba bari benshi ariko 51 baba ari bo bigaragara ko bujuje ibisabwa, bagirana ayo masezerano. Tariki 09 Gicurasi 2019 nibwo hashyizwe umukono ku masezerano y’imikoranire hagati ya WDA n’abo bafatanyabikorwa bazahugura urubyiruko.
WDA iteganya amafaranga y’u Rwanda ibihumbi bibiri ku munsi azafasha umunyeshuri uhugurwa mu rugendo ndetse no mu ifunguro. Abikorera basabwa kuyaha abo banyeshuri kuko ngo hari igihe bashobora kutayabaha bigaca intege abahugurwa bamwe ndetse bakaba banahagarika ayo mahugurwa.
Ikigo WDA mu mafaranga giha uwo mufatanyabikorwa, giteganyamo n’amafaranga y’abazahugura ndetse n’ikigo kizahugura abanyeshuri WDA ikagifasha mu kugura ibikoresho bizifashishwa mu kwigisha abo banyeshuri.
Umunyamakuru wa Kigali Today/KT Radio
@ h_malachie
",https://www.kigalitoday.com/uburezi/ibikorwa-by-uburezi/article/tuzabahugura-kandi-tuzabaha-akazi-kigali-garment-centre,Education
Ikoranabuhanga rigiye gufasha mu kurushaho kubyaza umusaruro imirasire y’izuba,"Ibi babigarutseho mu ruzinduko aba bayobozi bombi bagiriye mu Ishuri ry’imyuga n’ubumenyingiro rya TVET Kibihekane riherereye mu murenge wa Rambura Akarere ka Nyabihu ahari guhugurirwa abazigisha abandi.
Abahugurwa ni Abarimu 14 bahagarariye abandi bo mu gihugu hose basanzwe bigisha amasomo ajyanye n’ubumenyi ngiro bigishwa uburyo bushya bwo kubyaza umusaruro ingufu z’imirasire y’izuba hakoreshejwe ikoranabuhanga bikaba byafasha abantu mu gushyushya amazi, guhangana n’ikibazo cy’ubukonje mu ngo n’ahantu hahurira abantu benshi cyane cyane mu bihe by’imvura no kubyazwa amashanyarazi akomoka ku mirasire y’izuba akifashishwa mu gucana mu ngo.
Muri uyu mushinga wateguwe n’ishami ry’ikigo mpuzamahanga cy’Abadage cyigisha ibijyanye n’ubumenyi ngiro ku bufatanye na Leta y’u Rwanda binyuze mu Ishuri rikuru ry’imyuga n’ubumenyingiro Rwanda Polytechnic. Umuyobozi mukuru wa Rwanda Polytechnic Dr James Gashumba asobanura ko hari icyo bizamarira abanyarwanda mu gihe kiri imbere.
Yagize ati “Ni uburyo bwifashisha ikoranabuhanga butari bumenyerewe hano mu gihugu cyacu, abari kwigishwa ni bo bazabukwirakwiza mu bandi binyuze mu masomo bazaba batanga aho bigisha cyane cyane urubyiruko rwiga imyuga rubumenye mu gihe kiri imbere nibuba bwashinze imizi, abanyarwanda bazatangira kububyaza umusaruro”.
Mu Rwanda uburyo bwo kubyaza umusaruro ingufu z’imirasire y’izuba bumenyerewe cyane ni amashanyarazi azikomokaho; ikoranabuhanga rituma izo ngufu zishyushya amazi cyangwa guhangana n’ubukonje ryo rikaba ritajyaga ryibandwaho mu kwigishwa mu mashuri y’Ubumenyingiro.
Dr Avelina Parvanova Umuyobozi w’ishami ry’Ikigo mpuzamahanga cy’Abadage cyigisha ibijyanye n’ubumenyingiro cyitwa German Chamber of Skilled Crafts (CSC) Koblenz ahereye ku rugero rw’igihugu cye yahamije ko kubyaza ingufu imirasire y’izuba mu buryo buteye imbere bifite akamaro.
Agira ati: “ubu buryo twabukoresheje iwacu bizamura umubare w’abihangira imirimo, bituma bava mu bushomeri;turishimira ko u Rwanda rufite ubushake mu kwigisha abana barwo kugira ngo bagire ubumenyi buhagije mu guteza imbere iyi myuga, rero nidufatanya abantu bagasobanukirwa neza uko bayubakiraho, bagatangira guhanga imirimo na bo baziteza imbere, haterwe n’intambwe mu kurengera ibidukikije”.
Ibi abihera ku kuba ikoreshwa ry’imirasire y’izuba ridasaba ibikoresho cyangwa uburyo butuma habaho iyangirika ry’ikirere, kuri Dr Parvanova agahamya ko ari intambwe nziza izaba itewe mu gihe Abanyarwanda bazaba batangiye gukoresha ubu buryo.


Abari gukurikirana aya masomo bemeza ko nibatangira kwigisha abandi ubu buryo bushya bizagabanya icyuho kikigaragara mu kubyaza umusaruro ingufu zituruka ku mirasire y’izuba.
Uyu mushinga uzamara umwaka umwe harateganywa ko mu bagizze iri tsinda riri guhugurwa bazajya gukomereza amasomo y’igihe gito mu gihugu cy’Ubudage, mu mwaka wa 2020 batangire kwigisha abanyeshuri biga muri amwe mu mashuri y’imyuga n’ubumenyingiro ari mu gihugu na bo bazajya barangiza bafite ubushobozi bwo kwihangira imirimo ishingiye ku gukwirakwiza mu banyarwanda ubu buryo. Ikigo Rwanda Polytechnic kikavuga ko bizunganira leta muri gahunda ifite yo kwihaza mu kubyaza umusaruro ingufu z’imirasire y’izuba.
Umunyamakuru wa Kigali Today/KT Radio
",https://www.kigalitoday.com/uburezi/ibikorwa-by-uburezi/article/ikoranabuhanga-rigiye-gufasha-mu-kurushaho-kubyaza-umusaruro-imirasire-y-izuba,Education
Banki y’isi igiye gufasha u Rwanda kugabanya ubucucike bw’abana mu mashuri ,"Byemerejwe mu biganiro umuyobozi wungirije wa Banki y’isi ushinzwe Afururika Hafez Ghanem yagiranye na Minisitiri w’intebe w’u Rwanda Dr. Edouard Ngirente, ku mugoroba wo kuwa kane 16 Gicurasi 2019.
Iyo nkunga izakoreshwa mu kubaka ibikorwaremezo byo mu burezi, birimo kongera umubare w’ibyumba by’amashuri no gushyiramo ibikoresho, hagamijwe kugabanya umubare w’abana mu ishuri.
Umuyobozi wungirije wa Banki y’isi ushinzwe Afurika Hafez Ghanem yavuze ko mu biganiro yagiranye na Minisitiri w’intebe w’u Rwanda, yagarutse cyane ku kamaro k’uburezi mu iterambere ry’igihugu, ari nayo mpamvu Banki y’isi igiye gufasha u Rwanda muri uwo mushinga.
Ati”Minisitiri w’intebe yatsindagiye cyane akamaro ko guteza imbere uburezi mu guhangana n’ubukene, ndetse n’uburyo hakenewe kubakwa ibindi byumba by’amashuri,n’uburyo ibikoresho bikenewe mu mashuri. Ubu rero turi gutegura umushinga wa miliyoni 200 z’amadorari kugirango dutere inkunga icyo cyerekezo cy’u Rwanda, kugirango twubake uburezi buhamye”.


Ghanem kandi yavuze ko mu biganiro yagiranye na Minisitiri w’intebe w’u Rwanda banagarutse ku kibazo cy’imirire mu bana, aho basanze hakiri umubare munini w’abana bagwingira.
Aha naho ni hamwe mu ho Banki y’isi igiye gufasha u Rwanda guhangana n’iki kibazo, kuko nabyo biri mu bidindiza iterambere.
Ati” Murabizi dufite imibare iri hejuru y’igwingira muri Afurika harimo n’u Rwanda, hafi 37% by’abana bato baragwingiye, kandi ibi bigira ingaruka nini mu kwihutisha iterambere. Ubu rero tugiye gukorana na Leta y’u Rwanda hamwe n’abandi bafatanyabikorwa, dushyireho gahunda izita cyane ku iterambere ry’abana bato, kugirango twizere ko buri mwana muto w’Umunyarwanda wese afite imirire myiza, yiga neza, kandi ashobora kubona ibikenewe byose mu buzima”.
Minisitiri w’imari n’igenamigambi Dr. Uziel Ndagijimana yavuze ko inkunga ya Banki y’isi igiye kwibanda cyane mu burezi, ariko cyane cyane hakazashyirwa imbaraga mu bikorwa remezo kuko bikiri bikeya.


Gusa ngo hazanashyirwa imbaraga mu gutegura no kunoza integanyanyigisho.
Ati” Bimwe mu bizibandwaho cyane ni ukongera ibyumba by’amashuri n’ibikoresho, kugira ngo tugabanye ubucucike bw’abana mu ishuri, abana babe bacyeya mwarimu ashobore kubakurikirana. Hazananozwa kandi integanyanyigisho, guhugura abarimu, n’ibindi. Ariko igice kinini kigera nko kuri 70% ni ukongera ibikorwa remezo by’amashuri”.
Banki y’isi kandi izanafasha mu guteza imbere ubuhinzi mu Rwanda no mu karere, hibandwa cyane ku guhangana n’imihandagurikire y’igihe.
Hafez Ghanem kandi yanashimye uburyo u Rwanda rukomeje guhangana na ruswa.
Mbere y’uko agirana ibiganiro na Minisitiri w’intebe, umuyobozi wungirije wa Banki y’isi Hafez Ghanem yabanje no gushyira umukono ku masezerano Banki y’isi yasinyanye na Leta y’u Rwanda y’inkunga igamije guteza imbere ubuhinzi, n’agamije gufasha impunzi n’abaturage baturiye inkambi mu turere dutandatu izo nkambi ziherereyemo.


Inkunga igamije guteza imbere ubuhinzi ingana na miliyoni 71 z’amadorali, akazafasha by’umwihariko gushakira amasoko abahinzi.
Miliyoni 17 z’amadorali zizatangwa muri uyu mwaka w’ingengo y’imari andi akazagenda atangwa mu myaka izakurikira.
Inkunga yo gufasha impunzi n’abaturiye inkambi ingana na miliyoni 60 z’amadorali, harimo 25 y’impano na 35 y’inguzanyo izishyurwa mu myaka 38 ku nyungu ya 0.75% nyuma y’imyaka itandatu.
Iyi nkunga igamije gufasha kubaka ibikorwaremezo nk’amashuri n’ibigo nderabuzima, andi akazakoreshwa mu gufasha impunzi n’abaturage baturiye inkambi gukora imishinga ibyara nyungu.






Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/amashuri/article/banki-y-isi-igiye-gufasha-u-rwanda-kugabanya-ubucucike-bw-abana-mu-mashuri,Education
RCS yatangije amashuri y’ubuntu ku mfungwa n’abagororwa bose,"RCS ivuga ko gereza zose mu gihugu zigomba kwigishirizwamo imyuga n’ubumenyingiro, uretse iy’abana i Nyagatare yo itanga uburezi rusange bw’ibanze bw’imyaka 12.
Komiseri Mukuru wa RCS, IGP George Rwigamba yatangije itangwa ry’impamyabumenyi ku bagororwa 121 bafungiwe muri gereza ya Rwamagana, kuri uyu wa 16 Gicurasi 2019.
Komiseri Rwigamba agira ati ""Turifuza ko uje hano wese (muri gereza) agomba kuhava afitiye akamaro umuryango we ndetse n’igihugu muri rusange, akoresheje ubumenyi yahakuye"".
""Abigira imyuga muri gereza bo ni hafi ya bose uretse uburezi bw’ibanze bw’imyaka 12 butangirwa muri gereza y’abana i Nyagatare"". 


""Gahunda yo gutanga impamyabumenyi izakomereza mu magereza yose uko ari 13 mu gihugu, ariko abatazi gusoma no kwandika bagomba kubanza kubitozwa mbere yo gutangira kwiga imyuga"".
Muri uku kwezi kwa Gicurasi hazatangwa impamyabumenyi ku bagororwa 937 bari mu magereza arindwi ya Rwamagana, Nyarugenge, Ngoma, Muhanga, Nyanza, Huye na Nyamagabe.
Ishuri Rikuru ryigisha imyuga n’ubumenyingiro (Rwanda Polytechnic) rivuga ko isuzumabumenyi ryakoze risanga abagororwa bigira imyuga muri gereza bafite byinshi barusha abatekinisiye bo hanze.
Umuyobozi muri iri shuri wungirije ushinzwe Imari n’Ubukungu, Alexis Ruberwa agira ati""Nta kintu na kimwe abenjeniyeri bo hanze ya gereza babarusha"".


""Ubumenyi bwabo bwarasuzumwe neza, murabona inyubako za gereza bubatse ko zujuje ubuziranenge bwose busabwa"".
Ruberwa ngo asanga abagororwa bagomba gukosora abandi bafundi bo hanze ya gereza, kugera ku rwego rwo kuberekera uko batera utwuma dufunga/dufungura umuriro w’amashanyarazi(switch).
Ndikubwimana Saidi wize ibijyanye n’ubwubatsi ndetse n’umwigisha we witwa Ndagijimana Denis, bahamya ko muri gereza ari ahantu higishirizwa imyuga neza bitewe n’uko biga bakora kandi nta birangaza bihari.
Mu myuga y’ibanze yigishirizwa muri gereza harimo kubaka, gusudira, kubaza kudoda, amashanyarazi, gukora mu by’amazi(plumbing), hakiyongeraho gusoma no kwandika ndetse n’uburere mboneragihugu.
RCS ivuga ko aba banyeshuri bayubakiye inyubako eshanu z’amagorofa n’amacumbi y’abacungagereza muri iyi myaka ibiri ishize, ikaba ari imirimo y’amaboko ngo yari ifite agaciro k’amafaranga arenga miliyoni 30.


Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/ibikorwa-by-uburezi/article/rcs-yatangije-amashuri-y-ubuntu-ku-mfungwa-n-abagororwa-bose,Education
Abigishwa gufotora na Kigali Today bemeza ko urugendo shuri ari isomo ry’ingirakamaro,"Nyuma y’amezi abiri urubyiruko rwiga ibijyanye no gufotora amafoto yakoreshwa mu buryo butandukanye nko mu nkuru, mu bukwe n’ahandi, rurahamya ko kujya kwiga gufata amashusho hanze y’ishuri bibafasha kuba babasha kwiyungura ubwenge.
Mukeshimana Diane umwe muri aba banyeshuri avuga ko urugendo yagiriye I kayonza mu kigo gikora ubugeni kizwi nk’Imigongo art Center’, avuga ko byamubereye amahirwe yo gushyira mu bikorwa byinshi yari amaze iminsi yiga.
Yagize ati “Kuva mu ishuri ukajya gufata amashusho hanze nibyiza kuko biradufasha, dushyira mu bikorwa ibyo tuba twarize, yego biba bigoranye, kuko tutaramenyera neza. Ikindi kandi njye nishimiye kuba nabashije kugera hano nkabona uko bakora ibihangano mu migongo. Nabonye bakoresha n’amase byanejeje cyane”.
Abimana Erneste nawe wiga aya masomo, avuga ko yishimiye ibyo yahabonye. Ati “Urebye ubu mba mfite umwanya uhagije wo gufata camera, rero mfata amashusho menshi ajyanye n’ibyo mba narigishijwe, kandi icynaniye nkegera mwarimu akanyerekera”.
Abanyeshuli iyo banjya gushyira mu bikorwa ibyo bize ntabwo bagenda bonyine kuko n’abarimu barabaherekeza kugira ngo ibyo badasobanukiwe babafashe.
Ubuyobozi bw’Imigongo Art Center mu kwakira abanyeshuri baje babagana mu kwimenyereza gufotora, bwabwiye abo banyeshuri ko bafotora ibintu byose by’ubugeni bukorerwa aho, nk’aho baba bari mu kazi kuko byabafasha gufata ishusho nziza.
Ashimwe Charles rwiyemezamirimo ufite Imigongo Art Center yasobonuye abo banyeshuri impamvu yatekereje kuba yajya mu bijyanye n’ubukerarugendo ndetse n’ubugeni. 


Ati “Nabonye ko muri aka gace ka Kayonza hakenewe ahantu h’ubukerarugendo, hakorerwa ibijyanye n’ubugeni. Urebye dufite abashushanyisha amarangi, abakora ibihangano by’imigongo bakoresheje amase, ndetse n’abakora ibiva mu ibumba. Ariko rero si yo mpamvu gusa, ahubwo nagirango mpange imirimo ku rubyiruko rwo muri aka karere ndetse kandi n’abataragize amahirwe yo gukomeza amashuri baze bige ubugeni”.
Ikiciro cy’aya masomo cyatangiye mu kwezi kwa Werurwe 2019, akaba atangwa n’ikigo cy’itangazamakuru Kigali Today ku bufatanye na minisiteri y’uburezi, mu rwego rwo guteza imbere ubumenyingiro. 



Umunyamakuru wa Kigali Today/KT Radio
@ niwejambo
",https://www.kigalitoday.com/uburezi/ibikorwa-by-uburezi/article/abigishwa-gufotora-na-kigali-today-bemeza-ko-urugendo-shuri-ari-isomo-ry-ingirakamaro,Education
Bamwe mu babyeyi ntibarumva uruhare rwabo mu kugaburira abana ku ishuri,"

Ni gahunda yatangijwe na Leta y’u Rwanda, igamije gufasha abanyeshuri gufatira amafunguro ku mashuri, bityo ntihabeho kwiga bashonje, cyangwa ngo bakererezwe no kujya kuyafatira mu ngo.
Ku mashuri ahenshi abana barya umutsima w’ibigori (kawunga) n’ibishyimbo, ndetse n’ibishyimbo n’ibigori bivanze, kuri ayo mafunguro hakiyongeraho n’imboga.
Mu gushyira mu bikorwa iyo gahunda, Leta igenera buri mwana amafaranga 56 y’u Rwanda ku munsi, mu minsi y’amasomo (kuva ku wa mbere kugera ku wa gatanu).
Ayo mafaranga aba agomba kunganirwa n’ayo ababyeyi batanga, aba yarumvikanyweho na komite zibahagarariye n’ubuyobozi bw’amashuri.
Muri iyi gahunda hagaburirwa abanyeshuri biga mu mashuri yisumbuye gusa, kuko ari bo biga kuva mu gitondo kugeza nimugoroba, naho abo mu mashuri abanza bo bakaba biga igice cy’umunsi bagataha, bivuze ko abize mu gitondo bataha bakarya mu ngo, naho abize nimugoroba bakava mu ngo bariye.
Icyakora hari amashuri amwe n’amwe agaburira n’abana biga mu mashuri abanza, bitewe n’uko ahabwa inkunga n’Ishami ry’umuryango w’Abibumbye ryita ku biribwa (PAM).
Abayobora ibigo by’amashuri bavuga ko kubera ko ayo mafaranga Leta itanga ari makeya ugereranyije n’ibiba bikenewe ngo amafunguro abana bagomba guhabwa aboneke, ababyeyi basabwa gutanga uruhare rwabo, bitewe n’aho ishuri riherereye n’uko isoko ryo guhaha rihagaze muri ako gace, kandi bigakorwa ku bwumvikane bw’ababyeyi n’ubuyobozi bw’ishuri.
Abayobozi b’ibigo by’amashuri bavuga ko iyi gahunda yo kugaburira abana ku mashuri ari nziza, kuko ifasha abana kwiga umunsi wose kuva saa kumi n’ebyiri za mu gitondo kugeza saa kumi n’ebyiri z’umugoroba, nta kibazo bagize.
Nizeyimana Alexis ayobora Urwunge rw’amashuri rwa Gishihe mu Karere ka Huye mu Ntara y’Amajyepfo.
Iri shuri rigaburira abanyeshuri 643 bo mu mashuri yisumbuye gusa.
Kuri iri shuri, ababyeyi basabwa gutanga amafaranga igihumbi na magana atanu (1500frs) buri kwezi, bivuze ko ku gihembwe umubyeyi asabwa kwishyura ibihumbi bine na magana atanu (4500frs) ku mwana.
Mu bigo by’amashuri biherereye mu mijyi ariko, amafaranga ababyeyi batanga ariyongera, akaba yagera hagati y’ibihumbi 10 na 12 buri kwezi ku mwana.
Hari bamwe mu bayobozi b’amashuri ariko bavuga ko nubwo inkunga ya Leta muri iyi gahunda ari ingirakamaro cyane ariko ikiri nkeya, bagasaba ko hagira ikiyongeraho.
Nizeyimana agira ati “Icyifuzo natanga ni ugusaba Leta bakareba ibishoboka bakaba bakongera ariya mafaranga, wenda akaba yakwigira hejuru gatoya. Kuko buriya nubwo ari 56, iyo duhaha bakata imisoro ya 21%, urumva ko hasigara makeya”.
Nizeyimana avuga ko uruhare rw’ababyeyi rudatangwa uko bikwiye, kuko nko mu gihembwe cya mbere cy’uyu mwaka wa 2019, abana batanze amafaranga yo kurya batageraga no kuri kimwe cya kabiri.
Kuri iki kigo ariko ngo nta mwana ujya yirukanwa kubera ko atishyuye amafaranga yo kurya, kuko ishuri rifite isambu yo guhingamo, aho abanyeshuri bahinga ibyo kurya byunganira iyi gahunda.
Abayobozi b’amashuri kandi bavuga ko imwe mu mbogamizi zituma gahunda yo kugaburira abana itagenda neza, ari uko hari ababyeyi badatanga amafaranga baba bariyemeje gutanga.
Sebagabo Vincent ayobora urwunge rw’amashuri rwa Nyabimata mu karere ka Nyaruguru mu Ntara y’Amajyepfo.
Iki kigo kandi kiri mu bihabwa ibyo kurya ku bana biga mu mashuri abanza na PAM.
Ku banyeshuri biga mu mashuri yisumbuye, ari na bo barebwa na gahunda ya Leta yo kugaburira abana ku ishuri, mu rwunge rw’amashuri rwa Nyabimata, hagaburirwa abana barenga 600.
Uruhare rw’ababyeyi muri iri shuri ni amafaranga ibihumbi bitatu (3000frs) ku gihembwe, ni ukuvuga amafaranga igihumbi (1000frs) ku kwezi.
Sebagabo avuga ko kuba hari ababyeyi badatanga ayo mafaranga bigira ingaruka ku mirire y’abana, ku buryo hari n’ababuzwa gufata amafunguro.
Ati “Ubusanzwe iyo ya nkunga ya Leta igihari, abana bose bararya, ariko hakaba ubwo hashobora nko kubaho ko abatarayatanze bamara nk’icyumweru batagaburirwa, mu rwego rwo kureba ko na bo bayatanga”.
Nubwo abayobozi bavuga ibi ariko, Minisiteri y’Uburezi (MINEDUC) yo ivuga ko nta mwana n’umwe wemerewe kubuzwa gufata ifunguro, kubera ko ababyeyi be batarishyura umusanzu wagenwe.
Umunyamabanga wa Leta muri MINEDUC ushinzwe amashuri abanza n’ayisumbuye, Dr. Isaac Munyakazi, avuga ko hari aho iyi gahunda ikorwa neza, ikaba yaratanze umusaruro ugaragara.
Dr. Isaac Munyakazi ariko na we yemera ko hari n’aho iyi gahunda ikorwa nabi, hamwe abana bakimwa amafunguro, ahandi bakirukanwa kubera ko batatanze amafaranga yo kurya.
Ati “Hari aho usanga abana bimwa amafunguro, abandi ugasanga baranirukanwa ngo ababyeyi ntibatanze amafaranga”.
Minisitiri Munyakazi kandi avuga ko uyu mwaka wa 2019 uzarangira MINEDUC imaze kunoza uburyo abanyeshuri bafatira amafunguro ku mashuri.
Muri uko kunoza hakazibandwa cyane ku kwibutsa ababyeyi ko bagomba kugira uruhare muri iyi gahunda yo kugaburira abana.
Abayobora ibigo by’amashuri bavuga ko hari ababyeyi banga gutanga amafaranga baba bemeranyijweho kubera ko bakennye batabasha kuyabona, ariko ngo hakaba n’abatayatanga kubera ko bibwira ko inkunga ya Leta iba yatanzwe ihagije, cyangwa se abirengagiza uruhare rwabo mu burezi bw’abana babo.
Sebagabo agira ati “Bamwe mu babyeyi wumva bavuga ngo umusaza (Perezida wa Repubulika) yatanze ubufasha, none twe mutwaka andi mafaranga yo gukora iki”?
Ku ruhande rw’ababyeyi banengwa kutubahiriza inshingano zabo mu gushyira mu bikorwa iyi gahunda, bo bavuga ko ikibazo kigishingiye ku myumvire ya bamwe muri bo.
Umwe mu babyeyi bahagarariye abandi, Faustin Sinzibiramuka, we asanga kugira ngo umubyeyi yohereze umwana ku ishuri kandi amutegerezeho umusaruro mwiza, ari uko akwiriye no kugira uruhare muri gahunda zose zijyanye n’imyigire.
Ati “Ahanini usanga abaturage bamwe bo hasi ari na bo bagira ubwitange bwo kuyatanga, ariko ugasanga abakayagize ni bo batayatanga neza. Gusa ubona ko bigenda bihinduka, batangiye kubyumva. Twakoranye na bo inama tubabwira ko niba umwana tumutegerejeho umusaruro agomba kugaburirwa”.
Amafaranga yakwa ababyeyi aza yunganira ayatanzwe na Leta, agakoreshwa mu guhaha ibyo kurya, kugura inkwi zo gutekesha, imboga, n’ibindi bikenerwa.
Hari n’amashuri ahitamo gutuma abanyeshuri inkwi zo gucana nk’uburyo bumwe bwo kugaragaza uruhare rw’ababyeyi mu kugaburira abana, ariko ubu buryo na bwo bwagiye bugaragaza imbogamizi aho abanyeshuri bagenda mu nzira barandura imihembezo y’ibishyimbo mu mirima y’abaturage, bakabyangiza.
Gahunda yo kugaburira abanyeshuri biga mu burezi bw’ibanze bw’imyaka icyenda na 12, yunganirwa na gahunda yo guha amata abana kuva mu mashuri y’inshuke no mu mashuri abanza, aho umwana agenerwa nibura igice cya litiro buri munsi.
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/ibikorwa-by-uburezi/article/bamwe-mu-babyeyi-ntibarumva-uruhare-rwabo-mu-kugaburira-abana-ku-ishuri,Education
I Cyintama biguriye ubutaka bwo kubakaho irerero ,"Ubu butaka bungana na hegitari n’igice bazabutangaho amafaranga ibihumbi 500, kandi ibihumbi 350 bamaze kubitanga. Biyemeje kubugura ari bunini kuko bateganya kuzubakamo n’ibindi bikorwa by’amajyambere nk’uko bisobanurwa n’umunyamabanga nshingwabikorwa w’Umurenge wa Kivu, Eugène Kanyarwanda.
Agira ati “Tugize amahirwe ubushobozi bukaboneka, twahubaka n’ishuri ribanza kuko abana bajya kwiga ku birometero bitanu. Twahashyira n’ibindi bikorwa by’ibanze uyu mudugudu ukeneye nka poste de santé. N’abatuye mu Mudugudu wa Cyintare begeranye na Cyintama na bo ibyo bikorwa byabagirira akamaro.”
Kuwa gatandatu tariki ya 4 Gicurasi, abatuye i Cyintama bifatanyije n’abanyamuryango ba FPR, bakoze umuganda udasanzwe wo gusiza ikibanza cy’irerero rizubakwa kuri ubu butaka.
Uyu muganda bawukoze ari benshi, bishimye, banaririmba. Uwo murava n’ibyishimo ngo babitewe n’uko biteze ko iri shuri ry’inshuke rizatuma abana babo bazajya bigira hafi.
Emmanuel Ntawuyizera, afite abana bane bambuka umugezi bajya kwiga mu birometero bitatu, ariko iyo imvura yaguye banyura inzira ya kure itanyura mu mazi ku buryo bagenda ibirometero bitanu. Muri abo bana ngo harimo n’uw’imyaka atatu.
Agira ati “iri rerero niryuzura abana baziga neza kuko bazaba biga hafi y’urugo, batanyagirwa.”
Umusaza Venant Ngendahayo na we yishimiye ko abuzukuru be batazongera gukora urugendo rurerure bajya kwiga. Anavuga ko amafaranga 500 buri rugo rwagiye rutanga yo kugura ikibanza yayatanze atigononwa.
Ati “n’iyo batwaka arenze ayo twari kuyatanga ariko tukagira iterambere hafi.”
Uyu mudugudu wa Kintama ni wo watoranyijwe mu Murenge wa Kivu nk’umurenge ukennye kurusha iyindi, ugomba kuzamurwa, kugira ngo n’indi izazireho nyuma.
Iyi gahunda yo kuzamura byibura umudugudu umwe mu Murenge yatangijwe na Guverineri w’Intara y’Amajyepfo, Emmanuel Gasana, agitangira kuyobora iyi Ntara.
Gitifu Kanyarwanda avuga ko uretse ibikorwa bateganya kuzashyira kuri buriya butaka abaturage b’i Cyintama baguze, muri uyu mudugudu bazahashyira imihanda, ndetse bakahazana n’amazi.
Agira ati “Hari umuyoboro w’amazi munini wanyujijwe muri uyu mudugudu ariko bo ntiwabaha amazi. Uruhare rwacu nk’abaturage ruzaba gucukura iyo miyoboro, abandi bazaze badushyiriramo amatiyo y’amazi, cyane ko gucukura umuyoboro ari byo bitwara nka 50% by’ingengo y’imari yo kugeza amazi meza ahantu.”
Amashanyarazi yo ngo ntakiri ikibazo ku batuye muri aka gace, kuko kimwe no mu tundi duce twegereye ishyamba rya Nyungwe, abaturage bahawe amashyanyarazi y’umirasire y’izuba.
",https://www.kigalitoday.com/uburezi/amashuri/article/i-cyintama-biguriye-ubutaka-bwo-kubakaho-irerero,Education
Umurimo unoze watumye ishuri Wisdom School riva ku banyeshuri batanu none barenga 2300,"Ibi abishingira ku kuba mu mwaka wa 2008 ishuri Wisdom School ryatangiranye n’icyiciro cy’ishuri ry’incuke none rikaba rimaze kwaguka mu bindi byiciro byigamo abanyeshuri ari nako ritanga akazi ku batari bacye.
Amateka Nduwayesu Elie yanyuzemo mbere ya Jenoside yakorewe Abatutsi yo guhezwa ubwo yigaga mu mashuri abanza akiri muto ari mu byatumye akurana igitekerezo n’ishyaka ryo kwifashisha uburezi butanga uburere n’imyigire bishyize imbere gutoza abana b’abanyeshuri umurimo, kwirinda ubunebwe, ivangura n’izindi ngeso mbi nk’uko yabihamije mu kiganiro na Kigali Today.
Yagize ati “Niga mu ishuri ribanza wajyaga kumva ngo Abatutsi muhaguruke, cyangwa Abahutu muhaguruke; njye ibintu by’amoko ntabyo nari nsobanukiwe, twaratotezwaga buri munsi tuzira uko twavutse, ugasanga nta mahirwe angana duhabwa kimwe na bagenzi bacu; byatumye nkurana ishyaka ryo kuzabinyuza mu burezi nkarema impinduka nziza mu bandi”.
Politiki yabibaga amacakubiri mu banyarwanda yatumye Nduwayesu n’umuryango we bahunga akomereza amashuri ye mu gihugu cya Uganda na Kongo Kinshasa, nyuma aza kugaruka mu rwamubyaye yararangije ayisumbuye; icyo gihe yari afite imyaka 18 y’amavuko.
Mu mwaka wa 2008 nibwo Nduwayesu Elie yatangiye gukabya inzozi yakuranye, ashinga ishuri Wisdom School ryatangiranye abana batanu icyo gihe bigaga mu ishuri ry’incuke gusa n’abarimu batatu babigishaga.
Kubakira ku myigishirize idaheza, uburezi bufite ireme kandi bushyize imbere gutegura umwana wese urubuga agahishura kare icyo azaba cyo byatumye iri shuri riganwa na benshi ku buryo ubu ryigisha abasaga ku 2390.
Ati “nabyita ko natangiriye kuri zeru ariko sinigeze ncika intege ngo abanyeshuri ni bacye; icyo gihe kubera ko u Rwanda rwari rumaze kwinjira mu bihugu bya Afurika y’iburasirazuba bivuga ururimi rw’icyongereza naravuze nti reka twigishe abana bacu uru rurimi, ntangira gutyo buhoro buhoro bagenda biyongera ari nago ibikorwa byaguka”.
Mu myaka igera ku 10 rimaze ribonye izuba, iri shuri Wisdom School ryatangiriye mu karere ka Musanze rimaze kugaba amashami mu turere twa Burera, Nyabihu na Rubavu; mu cyiciro cy’amashuri y’incuke, abanza n’icya mbere cy’ayisumbuye.
Uretse abanyeshuri barivomamo ubumenyi bufite ireme, ubu rikoresha abakozi barenga 200 barimo abarimu n’abakora mu bindi byiciro bitandukanye by’imirimo ihakorerwa ya buri munsi.
NSHIMIYIMANA Louis ni umwarimu muri iri shuri ugaruka ku buryo bakoresha kugirango bashyire mu bikorwa inshingano ishuri Wisdom School rishyize imbere zo kunoza umurimo.
Ati: “Twifashisha integanyanyigisho tugategurira abana kwiga bafite intumbero yo kuvumbura hakiri kare abo bazaba bo; ibyo bidufasha kubaherekeza neza muri urwo rugendo bigashingira ku bumenyi bufite ireme Ishuri Wisdom School ribaha bakiga bafite icyerezo gihamye kandi bakabigeraho”.
Abana b’abanyeshuri biga mu ishuri Wisdom School barimo Karenzi Kevin na Uwingeneye Clementine bahamya ko ubumenyi bakesha iri shuri bubategura kuzakabya inzozi zabo.
Nduwayesu Elie washinze ishuri Wisdom School akaba anaribereye umuyobozi yemeza ko rikomeje gushyira imbere gutanga uburere n’uburezi bituma umwana arangiza afite ubushobozi bwo guhangana, dore ko arizo ndangagaciro rigomba gukomeza kubakiraho zikarifasha gukomeza kwitwara neza mu myigishirize n’imitsindire y’abana b’abanyeshuri baryigamo n’abakeneye kurigana.
Umunyamakuru wa Kigali Today/KT Radio
",https://www.kigalitoday.com/uburezi/amashuri/article/umurimo-unoze-watumye-ishuri-wisdom-school-riva-ku-banyeshuri-batanu-none-barenga-2300,Education
"Twongereyeho 10%, kandi bizakomeza kugeza ubwo mwarimu azaba ahembwa hejuru y’abandi bakozi ba Leta - Munyakazi","Yabitangarije abanyeshuri bazakora ibizamini bisoza icyiciro cya mbere cy’amashuri yisumbuye bo mu Karere ka Huye n’aka Gisagara, tariki 2 n’3 Gicurasi 2019.
Hari mu biganiro bigamije kubashishikariza ko mu gutora ibyo baziga mu cyiciro cya kabiri cy’amashuri yisumbuye, mbere yo gukora ibizamini bya Leta, bazanazirikana ko hakenewe n’abarimu b’abahanga bazavamo abarerera u Rwanda, bityo hakazaboneka abarugirira akamaro kuko bazaba bigishijwe neza.
Muri iki kiganiro, Minisitiri Munyakazi yavuze ko abaziga ibijyanye n’uburezi mu mashuri yisumbuye guhera mu mwaka utaha w’amashuri, Leta izabishyurira 50% by’amafaranga y’ishuri.
Yunzemo ati “Ni ukugira ngo hatazagira umunyeshuri unanirwa kwiga uburezi. Hari n’abazahabwa buruse zo kwiga muri kaminuza nyuma y’imyaka itatu bakora, kandi izo buruse ntibazazishyura nk’abandi nyuma yo kurangiza amashuri.”
Mu mashuri yisumbuye yigisha uburezi kandi kimwe no mu yo bimenyerezamo umwuga wo kwigisha, Minisiteri y’uburezi ngo izahashyira ibikoresho bihagije, ku buryo abarimu bazajya barangiza amasomo bafite ubumenyi buhagije.
Impamvu y’uku gushishikariza abana kwiga ibijyanye no kwigisha, ni ukubera yuko ngo byagaragaye ko ababisaba basigaye ari bakeya cyane, kandi Minisiteri y’uburezi ishaka ko ababyiga baba ari abahanga banabyihitiyemo. Ibi byazatuma bakora umurimo wabo neza kuko bazaba bawukunze.
Umwe mu bana bari muri ibi biganiro mu Karere ka Huye yagaragarije Minisitiri Munyakazi ko urebye ahanini batitabira kwiga ubwarimu kuko baba babona abarimu babo babayeho nabi.
Yagize ati “Nakuze numva nshaka kuba umwarimu kuko mbikunda, ariko abarimu batwigishije mbona babayeho nabi cyane, kandi nkabona biterwa n’agashahara bahembwa. Ese ko muzadufasha kwiga na kaminuza nitwiga uburezi, imishahara yo bizagenda gute?”
Minisitiri yamubwiye ko Leta y’u Rwanda yatangiye gahunda yo kongerera abarimu imishahara agira ati “Twongereye ku mushahara wa mwarimu 10%, kandi bizakomeza kugeza ubwo mwarimu azaba ahembwa hejuru y’abandi bakozi ba Leta.”
Yongeyeho ko kwiyemeza kuba umwarimu kimwe no gukora indi myuga itanga amafaranga makeya nyamara igirira benshi akamaro nk’ubuganga n’igisirikare, ari ubutwari, kuko ari ukwiyemeza kugirira abantu benshi akamaro, umuntu atirebye wenyine.
Ati “Iyo hatagira bakeya badahitamo kwirukira amafaranga bagahitamo kutwigisha, ibyiza twishimira ntabwo tuba tubifite. Nyamara bahisemo gukora icyagirira abandi akamaro, nta cyo bakuramo.”
Abanyeshuri bari bitabiriye ibiganiro batashye bavuga ko icyo babyungutsemo ari ukuzajya bahitamo ibyo kwiga bijyanye n’ibyo bakunda kandi bashoboye.
Jean de Dieu Dusingizimana wiga mu ishuri Elena Guerra ngo ntaziga uburezi, ariko yamaze gufata umurongo yumva umuboneye.
Ati “Numvaga ntazi uko nzahitamo ibyo nziga, ariko ubu nafashe icyemezo cyo kuziga imibare, ubugenge n’ubumenyibwisi, MPG, kugira ngo muri kaminuza nzige ibijyanye no gukora indege.”
Hari impungenge z’uko abazasaba kwiga uburezi bazaba benshi kubera ibyo bemerewe kuzakorerwa.
Icyakora Minisitiri Munyakazi we avuga ko nibigenda gutyo bizaba ari mahire kuko bazabasha gutoramo ab’abahanga cyane bazageza u Rwanda ku burezi bufite ireme mu gihe kiri imbere.
",https://www.kigalitoday.com/uburezi/ibikorwa-by-uburezi/article/twongereyeho-10-kandi-bizakomeza-kugeza-ubwo-mwarimu-azaba-ahembwa-hejuru-y-abandi-bakozi-ba-leta-munyakazi,Education
Gatsibo: Ingendo ndende zituma bamwe bata ishuri ,"Kantengwa avuga ko ingendo ndende zituma abana batangira ishuri bakuze bikabaviramo guta amashuri kubera ko iyo bamaze kuba bakuru cyane bumva badakwiye kuguma mu ishuri.
Ati “Nk’aha usanga umwana agenda ingendo ndende ibirometero bidakwiye umwana ugasanga atangira ishuri amaze gukomera ku buryo yabasha urwo rugendo, agerayo rero, rimwe yakumva amaze gukura ishuri akarita.”
Yabitangaje kuri uyu wa 02 Gicurasi 2019, ubwo hatahwaga ibyumba bine ku ishuri ribanza rya Mayange, Umurenge wa Nyagihanga, byubatswe ku nkunga ya Food for the Hungry.
Kantengwa avuga ko kugira ibyumba by’amashuri bihagije bizagabanya ingendo ndende ku banyeshuri, bigabanye ubucucike n’ikibazo cy’abana biga bicaye hasi, kandi byongere ireme ry’uburezi.
Musengamana François Xavier, umwe mu babyeyi barerera kuri iryo shuri, ashimira Food for the Hungry ku mashuri yabubakiye.
Avuga ko mbere abana babo bakoraga ingendo ndende bajya kwiga ahitwa Gitinda na Karama, bagataha bananiwe ntibabashe gusubiramo amasomo.
Agira ati “Batahaga bananiwe cyane ku buryo ntacyo yafashaga umubyeyi, gusubiramo amasomo bidashoboka ariko ubu barataha bakadufasha imirimo tukaganira ndetse tukabafasha gusubiramo amasomo kandi byatumye batsinda neza.”
Ndayisaba Faustin, umuhuzabikorwa w’ibikorwa bya Food for the Hungry, avuga ko mu ngengo y’imari y’umwaka utaha harimo kubaka ibyumba by’amashuri, bityo aho akarere kazabereka kubaka biteguye kubikora.
Ati “Twebwe amafaranga turayafite mu ngengo y’imari itaha, aho akarere, abaturage n’umurenge bazatwereka ariko numvise bose bahuriza hano Mayange twe turiteguye nta kibazo tuzubaka.”
Uyu mwaka w’ingengo y’imari mu Karere ka Gatsibo hubatswe ibyumba by’amashuri 83. Kugeza uyu munsi ariko ngo baracyafite n’ikibazo cy’abana bicarana ku ntebe imwe ari benshi kuko habura intebe 18,289.
Mu cyumba kimwe cy’ishuri ngo higiramo abana 72 mu gihe bakabaye 46. Ni mu gihe kandi abana 1024 ari bo batarasubira mu ishuri, ku bana 5861 baritaye mu mwaka wa 2018.


Umunyamakuru wa Kigali Today/KT Radio
@ SEBASAZAGEmman1
",https://www.kigalitoday.com/uburezi/amashuri/article/gatsibo-ingendo-ndende-zituma-bamwe-bata-ishuri,Education
Bubatse ishuri ry’imyuga habura ibikoresho none ntiryigirwamo ,"Nk’uko bisobanurwa na Assoumpta Byukusenge, umunyamabanga nshingwabikorwa w’uyu Murenge wa Nyagisozi, iri shuri ryubatswe biturutse ku bitekerezo by’abatuye muri uyu murenge ubwo babazwaga ibyo bifuza bakorerwa byashyirwa mu mihigo.
Ryatangiye kubakwa mu ngengo y’imari 2016-2017, hanyuma mu kwezi kwa Werurwe 2018 ryakirwa mu buryo bw’agateganyo. Ryatwaye miliyoni 309, yavuye mu ngengo y’imari y’Akarere ka Nyaruguru.
Ati “Hari hateganyijwe ko rizigirwamo ibijyanye n’ububaji, ubwubatsi no gukora amazi (plomberie), ariko ibikoresho ntibyabonetse ngo ritangira muri Mutarama 2019.”
Ubwo Minisitiri w’ubutegetsi bw’igihugu, Prof. Anastase Shyaka, yagendereraga Akarere ka Nyaruguru tariki 30 Mata, umuyobozi w’aka Karere yamugaragarije ko kuba iri shuri ritaratangira gukora byatewe n’uko WDA itubahirije amasezerano.
Yagize ati “amasezerano twari twaragiranye na WDA yo kuzaduha ibikoresho tugatangira kwigisha abana ntiyashyizwe mu bikorwa.”
Minisitiri Shyaka yemereye ubuyobozi bw’Akarere ka Nyaruguru ko bafatanyije n’ubuyobozi bw’Intara y’amajyepfo, bazakora ku buryo umwaka utaha wa 2020 amashuri azafungura aha i Nyagisozi na ho higirwa.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/bubatse-ishuri-ry-imyuga-habura-ibikoresho-none-ntiryigirwamo,Education
Umunyeshuri umwe muri babiri bize imyuga n’ubumenyi ngiro ntafite akazi,"Ubwo bushakashatsi bwamuritswe kuri uyu wa kabiri tariki 30 Mata 2019 bugaragaza ko muri rusange abarangije amashuri y’imyuga n’ubumenyi ngiro kuva muri 2016 bangana na 49,9% ari bo bafite akazi.
Abize amasomo y’igihe gito (TVET) bafite akazi bangana na 48,7% mu gihe abize amasomo ari ku rwego rwa za kaminuza (Polytechnics) bafite akazi bangana na 60,7%.
Iyi mibare igaragaza ko icya kabiri cy’abize imyuga n’ubumenyi ngiro badafite akazi mu gihe nyamara politiki yo guteza imbere ayo masomo yari igamije gufasha abantu kubona akazi vuba kandi kabyara inyungu.
Eng. Gatabazi Pascal, Umuyobozi Mukuru w’Ikigo cya Leta gishinzwe Guteza imbere Ubumenyi ngiro n’imyigishirize y’imyuga mu Rwanda (WDA) na we yemeza ko ikibazo cy’abarangiza imyuga n’ubumenyi ngiro badafite akazi gikomeye.
Ati “Imibare igaragaza icyuho kinini mu babona akazi. Haracyari umubare munini w’abarangiza amasomo y’imyuga ariko ntibabone akazi. Hakenewe ubufatanye bw’amashuri yigisha, abatanga akazi na Leta muri rusange, kugira ngo tugende tugabanya icyo cyuho.”
Mu byerekeranye no guhanga akazi no kugabanya iyo mibare minini y’abashomeri, Gatabazi uyobora WDA avuga ko mu gihe isoko ry’umurimo mu Rwanda rikiri rito, ubu bashishikariza abarangiza imyuga bafite udushya, kwishyira hamwe bakihangira akazi.
Ati “Ni inshingano zacu kubafasha kugira ngo udushya bahanga dushobore kubyara akazi, noneho bo ubwabo bashobore kuba bagaha n’abandi.”
Amashuri y’imyuga n’ubumenyi ngiro akenera ko abanyeshuri biga bashyira mu bikorwa ibyo biga, nyamara haracyagaragara ikibazo cy’ibikoresho bidahagije muri ayo mashuri. Ibyo bifatwa nk’imwe mu mpamvu zituma abanyeshuri barangiza kwiga badafite ubumenyi buhagije, bityo ntibiborohere no guhita babona akazi, aho n’ubundi abenshi barangiza kwiga, bakamara ikindi gihe kirekire bimenyereza ari na ko biyungura ubundi bumenyi bakabaye bararangije kwiga bafite.
Eng. Gatabazi Pascal uyobora WDA avuga ko mu myigishirize koko hakirimo ikibazo kuko amashuri menshi ari ku kigereranyo cya 50% adafite ibikoresho bihagije abanyeshuri bakenera mu myigire. Yizeza ko bazakomeza gushyiramo imbaraga nk’igihugu hashakwa ubushobozi n’ibikoresho bikenewe mu guteza imbere imyigishirize y’imyuga.
Umunyamabanga wa Leta muri Minisiteri y’Uburezi ushinzwe amashuri abanza n’ayisumbuye, Dr. Isaac Munyakazi na we yavuze ko ibyavuye muri ubwo bushakashatsi bigaragaza ko hari ahagikeneye kongerwa ingufu cyane cyane mu kwigisha abanyeshuri ibijyanye n’ibyo bagomba gukora ku isoko ry’umurimo. Ibi ngo bizagerwaho abanyeshuri bahabwa ubumenyi mu ishuri ariko bakagira n’umwanya munini bamara bigira mu kazi.
Minisitiri Munyakazi ati “Icyo gihe umwana bimuha amahirwe mbere y’uko ajya no mu kazi. Atangira kwimenyereza bya bindi n’ubundi azajya gukora, ariko ibyo bikaba bitashoboka hatabayemo ubufatanye hagati ya Minisiteri n’abikorera, kuko na bo bagomba kutwemerera ko baba abarezi muri cya gihe bamarana n’umunyeshuri.”


Umunyamakuru wa Kigali Today/KT Radio
@ h_malachie
",https://www.kigalitoday.com/uburezi/ibikorwa-by-uburezi/article/umunyeshuri-umwe-muri-babiri-bize-imyuga-n-ubumenyi-ngiro-ntafite-akazi,Education
Umuntu uha umunyeshuri amanota adakwiriye aba amuroga ,"Babivuze nyuma y’aho hagize iminsi havugwa ikibazo cy’abanyeshuri cyangwa abarangije kwiga bajya kwimenyereza umurimo mu bigo bitandukanye, bagakoreshwa ibitajyanye n’ibyo bize ariko bagahabwa amanota basoje.
Icyo kibazo cyanagarutsweho mu nama ijyanye no kureba ibyagezweho muri gahunda ya Leta ya ‘Igira ku Murimo’, yabaye kuri uyu wa 26 Mata 2018, yateguwe na Minisiteri y’Umurimo n’abakozi ba Leta (MIFOTRA), urugaga rw’abikorera (PSF) n’Umuryango mpuzamahanga ushinzwe guteza imbere uburezi n’amahugurwa (APEFE).
Eng Diogène Mulindahabi, Umuyobozi mukuru w’Ishuri ry’imyuga n’ubumenyingiro (IPRC Kigali), avuga ko ibigo biha abanyeshuri aho bimenyerereza umwuga byagombye kubakurikirana, bagahabwa amanota ahwanye n’ibyo bakoze.
Agira ati “Guha umuntu amanota adakwiriye ntabwo ari byo, ni nko kumuroga. Ba nyiribigo turabasaba gukoresha umutimanama bagafasha abimenyereza umwuga gukora ibyo bize kandi bakareba ko babikora neza, cyane ko baba baninjiriza ibyo bigo ndetse bakaba banababera abakozi beza”.
Arongera ati “Amashuri na yo ariko agomba kongera imbaraga mu gukurikirana abanyeshuri aho bagiye kwimenyerereza bityo ibyo bakora bigaragare ko bihwanye n’amanota bahabwa. Ubufatanye hagati y’amashuri n’ibyo bigo ni bwo buzakemura icyo kibazo”.
Caleb Tumusiime, umukozi w’Ikigo cy’Igihugu cy’iterambere (RDB) mu ishami rishinzwe iby’umurimo n’imenyerezamwuga, avuga ko icyo kibazo bakizi ariko ko kigenda gikemuka.
Ati “Icyo kibazo turabizi ko cyabayeho, umuntu akoherezwa kwimenyereza icungamutungo ugasanga bamushyize mu kwamamaza. Byatumye dushyiraho uburyo bwo kwikurikiranira abakora imenyerezamwuga, dushyiraho komite ibishinzwe none biragenda bikemuka”.
“Byatumye dukora ubushakashatsi tubona ko cyari ikibazo kitoroshye ari yo mpamvu twafashe ingamba zikomeye. Ubu ikigo cyakiriye abimenyereza kidura raporo buri kwezi, ubakurikirana tukavugana kenshi kandi na bo tukamenya neza ibyo bakora ko bihwanye n’ibyo bize”.
Yongeraho ko ibyo ngo byagiye bigira ingaruka mbi, aho abarangije kwiga imyuga cyangwa ibindi bageraga mu kazi bikagaragara ko habaga harimo abadashoboye ari yo mpamvu byahagurukiwe.
Kugeza ubu RDB ngo ikorana n’ibigo 567 byakira abimenyereza umurimo birimo 292 bya Leta na 275 by’abikorera.
Umukozi wa MIFOTRA ushinzwe umurimo, Mwambari Faustin, avuga ko gahunda ya Leta yo kwigira ku murimo igenda itanga umusaruro mwiza bityo ko igomba kwitabwaho bihagije.
Ati “Iyi ni politike ya Leta yo kunoza ubumenyi bushingiye ku kwigira ku murimo ariko ntisimbura ibyari bisanzwe nka TVET n’ibindi. Ni ukuzuzanya bityo bigaha amahirwe menshi abantu yo kugira ubumenyi bwisumbuye ku buryo barangiza bafite inararibonye”.
Arongera ati “Turateganya ko iyi gahunda izakomeza ku buryo nta mubare ntarengwa uhari ahubwo ni ukubongera. Ubu hari abagera kuri 800 barimo kwiga kandi iyo bigiye ku ishuri no ku murimo, benshi muri bo bahita babona akazi, cyane cyane ibigo byabakiriye bikunze guhita bibagumana”.
Gahunda ya Leta ya Igira ku murimo yatangiye muri 2015 ikaba iterwa inkunga n’abafatanyabikorwa batandukanye barimo APEFE, GIZ, Suisscontact n’abandi.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/umuntu-uha-umunyeshuri-amanota-adakwiriye-aba-amuroga,Education
INES-Ruhengeri: Miliyari zisaga ebyiri zigiye gufasha abanyeshuri gukora imishinga ,"Miliyoni ebyiri n’ibihumbi 181 z’amadolari, ni yo agiye gushorwa muri icyo gikorwa mu gihe cy’imyaka ibiri, hagamijwe gutoza umunyeshuri guhanga umurimo hakiri kare nk’uko bivugwa na Gabriel Waithaka, wari uhagarariye FAWE mu nama yagiranye n’abanyeshuri biga muri INES-Ruhengeri tariki 25 Mata 2019.
Yagize ati “Muri INES-Ruhengeri tugiye gufasha abana b’abakobwa 202 bafashwa na FAWE, hagamijwe kubatoza kuba ba rwiyemezamirimo bakiri ku ntebe y’ishuri, batozwa kugira uruhare mu kuzamura iterambere ry’igihugu hadategerejwe ko barangiza amashuri”.
Muri iyo nkunga, uruhare rwa Mastercard ni miliyoni ebyiri z’amadorari mu gihe andi azatangwa na FAWE Rwanda nk’uko Gabriel Waithaka yabitangarije Kigali Today.
Ati “Muri uyu mushinga, Mastercard Foundation izatanga Miliyoni ebyiri z’amadorari mu gihe inkunga ya FAWE ingana n’ibihumbi 181 y’amadorari agiye gushorwa muri uru rubyiruko. Tuzakomeza tuganire n’ibindi bigo by’ishoramari turebe ko twafatanya”.
Kaminuza y’u Rwanda na INES-Ruhengeri ni yo mashuri azaterwa inkunga mu kunoza imishinga y’abanyeshuri n’ibigo birererwamo abafashwa na FAWE-Rwanda, aho muri INES hafashwa abanyeshuri 202.
Ni igitekerezo cyakiriwe neza n’abanyeshuri biga muri INES-Ruhengeri, bavuga ko bajyaga bategura imishinga igahera mu bitekerezo kubera kubura amikoro.
Umwe muri abo banyeshuri witwa Dusingizimana Marguerite Marie yagize ati “Hari ubwo utekereza umushinga ubona ko wagirira igihugu akamaro ariko ugasanga amafaranga yo kuwutangira ntayo ufite, ariko ubu ibibazo birakemutse ubwo tubonye ubufasha, tugiye gukora imishinga inyuranye ku buryo tuzarangiza amashuri twaramaze kuba ba Rwiyemezamirimo, ntabwo bizatugora kuko ubushake n’ubwenge turabufite”.
Nubwo abazafashwa muri iyo mishanga ari abakobwa basanzwe bafashwa na FAWE, n’abandi banyeshuri ntibahejwe kuko mu gihe itsinda ry’umushinga rigizwe n’abanyeshuri batanu, babiri muri bo batarihirwa na FAWE, bemerewe kuba bafatanya n’abandi.
Nubwo n’umuntu umwe ashobora kwikorera umushinga ugafashwa mu gihe wahize indi, abenshi mu banyeshuri bavuga ko gukorera mu matsinda ari byo byazabafasha kunoza neza iminshinga yabo.
Umutoni Marie Claire ati “Nahoranye igitekerezo cyo gukora umushinga wo gufasha abaturage kubonera isoko umusaruro wabo kuko nabonaga hari ibipfa ubusa. Ubu ngiye kubyinjiramo nkore umushinga na bagenzi banjye, ndabizi nituba batanu tuzakora umushinga ufite imbaraga kuruta uko umuntu yawukora ari umwe”.
Mutegarugori Yvette na we yagize icyo abivugaho ati “Dusanzwe dutekereza ku mishinga tukabura ubushobozi none burabonetse. Ubu tugiye kubyaza umusaruro amahirwe duhawe, imishinga yacu izagere kure ibe yarenga n’imbibi z’igihugu”.
Imishinga izajya ihabwa ubufasha hagendewe ku buryo ikoze neza, aho imishinga ya mbere izajya ifashwa agera ku bihumbi bitanu by’amadorari.
Gufasha abanyeshuri gukora imishinga inyuranye, byakiriwe neza n’Ubuyobozi bw’ishuri rya INES-Ruhengeri, buvuga ko ibitekerezo by’abanyeshuri bigiye kurushaho gufunguka no kubazamurira icyizere no kureba kure, nk’uko bivugwa na Padiri Dr Hagenimana Fabien, Umuyobozi wa INES-Ruhengeri.
Yagize ati “Iyi nkunga igiye gufasha abanyeshuri gushyira mu ngiro imishinga yabo. Abantu benshi bagira ibitekerezo by’imishinga yubaka, ariko kuyishyira mu bikorwa bikabananira kubera ubushobozi buke.”
“Ubwo ubushobozi bubonetse bigiye guteza imbere abanyeshuri, bitume n’uburezi burushaho gutera imbere, atari ibyo gushakisha impapuro gusa, ahubwo bihe abanyeshuri icyizere no kugira inyota yo guhanga umurimo”.
Akomeza agira ati “Umunyeshuri watekereje umushinga, amenya uko isoko rikora ku buryo n’iyo arangije amashuri ye bitamugora guhanga umurimo. Urubyiruko ntirukibaye ikibazo ngo rwishore mu bikorwa bibi ahubwo rugiye gutanga ibisubizo ku gihugu”.
Ubuyobozi bwa INES Ruheneri burizeza abo banyeshuri ubufasha bubaba hafi mu kurushaho kunoza imishinga yabo.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/article/ines-ruhengeri-miliyari-zisaga-ebyiri-zigiye-gufasha-abanyeshuri-gukora-imishinga,Education
Itorero mu mashuri riracyadindizwa no kutagira imfashanyigisho,"Abatoza mu bigo by’amashuri ni abarezi basanzwe bigisha andi masomo na bo batojwe mu cyiciro cy’Indemyabigwi. Uretse ubumenyi n’umuco w’ubutore bavomye mu Itorero, nta mfashanyigisho bafite bareberaho ibyo batoza abana.
Mugwiza Jean Claude, umurezi akaba n’umutoza ku Rwunge rw’amashuri rwa Mayange A mu Karere ka Bugesera, avuga ko iyo ari imbogamizi ituma bagorwa no kubona ibyo batoza abana cyangwa se ugasanga bahora basubiramo ibintu bimwe.
Ati” Nta mfashanyigisho yo gutoza abana tugira, ngenda ntoza abana nshingiye ku buryo nanjye natojwe, ariko nkibanda cyane ku rwego abana bariho. Tubonye imfashanyigisho yanditse tukagira amasomo afatika buri shuri ryigishwa nk’uko andi masomo bimeze byadufasha cyane.”
Umuyobozi w’Itorero ry’Igihugu, Bamporiki Eduard, yemeza ko abatoza Intore mu mashuri nta mfashanyigisho koko bagira. Bamporiki avuga ko Itorero ry’igihugu rifatanyije na Minisiteri y’uburezi, barimo gutegura iyo mfashanyigisho ikazabageraho vuba.
Ati” Mu minsi yashize imitoreze mu mashuri yari itaranoga kuko Itorero ryari ritaranoza imikoranire na Minisiteri y’Uburezi, ariko hashize ukwezi dusinye amasezerano y’imikoranire ku buryo twanatangiye gutegura udutabo tuzayobora abatoza b’Intore mu mashuri tukazatubagezaho bidatinze.”
Bamporiki yongeraho ko mu gihe utu dutabo turimo gutegurwa, abatoza mu mashuri bajya bifashisha udutabo twifashishwa mu gutoza Itorero ry’ Umudugudu, bakavomamo ibyo bafashisha abana.
Abana bamenye gutandukanya ikibi n’icyiza kubera Itorero
Gahunda yo gutoza Indangagaciro na Kirazira abana bakiri mu mashuri bakazikurana imaze gutanga umusaruro ufatika, nk’uko umutoza Mugwiza abisobanura.
Agira ati” Mu mwaka tumaze dutoza aba bana mu mashuri, ubona ko bamaze kumva akamaro k’ishuri kandi bafite ishyaka ryo kwiga bakamenya. Bigaragara kandi ko bafite isuku, ikinyabupfura ni cyose, kandi ikiruta ibindi abana bose bamaze kumenya gutandukanya ikibi n’icyiza. Bitanga icyizere cy’uko dufite Abanyagihugu beza b’ejo hazaza.”
Umunyeshuri uhagarariye bangenzi be witwa Bagabe Elyse avuga ko gutozwa umuco w’ubutore byabafashije kurushaho kumenya indangagaciro ziranga umuntu muzima, kandi bakaba baranasobanukiwe uruhare rwabo mu gukunda igihugu no kugikorera
Itorero mu mashuri ryatangiye tariki ya 20 Gashyantare 2014. Mu karere ka Bugesera ku kigo cy’amashuri cya Mayange A, buri shuri rigira amasaha abiri mu cyumweru yo gutozwa, ari ku ngengabihe nk’ayandi masomo.
Umunyamakuru wa Kigali Today
@ rutindukanamure
",https://www.kigalitoday.com/uburezi/ibikorwa-by-uburezi/article/itorero-mu-mashuri-riracyadindizwa-no-kutagira-imfashanyigisho,Education
MINEDUC igiye korohereza abiga inderabarezi mu yisumbuye na kaminuza,"Iyi gahunda izatangirana n’abanyeshuri biga mu mwaka wa gatatu w’icyiciro rusange cy’amashuri yisumbuye muri uyu mwaka wa 2019, aho abazagira amanota menshi mu bizamini bya Leta bisoza iki cyiciro kandi barahisemo kwiga inderabarezi bazatangira gufashwa kwiga icyiciro cya kabiri cy’amashuri yisumbuye.
Umunyamabanga wa Leta muri MINEDUC ushinzwe amashuri y’incuke, abanza n’ayisumbuye, Dr. Isaac Munyakazi, yabwiye Kigali Today ko abo bana bazajya mu mwaka wa kane w’amashuri yisumbuye, Leta izabunganira ku mafaranga y’ishuri ku gipimo avuga ko kitaramenyekana.
Ati “Icyo gihe umwana azaba yiyishyurira ariko ku mafaranga yishyura hari inyongera tugiye gushyiramo izajya imwunganira, ishobora kuba 50% cyangwa hejuru yayo, turacyabishyira mu ngengo y’imari”.
Yungamo ati “Tuzabafasha ku buryo ugereranyije n’ayandi mashuri acumbikira abana, azajya yishyura amafaranga ari hasi cyane”.
Dr. Isaac Munyakazi yavuze ko ku banyeshuri bazajya barangiza umwaka wa gatandatu mu masomo y’inderabarezi, bagashaka gukomeza muri kaminuza, ari ho Leta izajya ibarihira, ndetse ikanabagenera amafaranga abatunga (bourse) batazishyura nk’uko abandi bayishyura.
Kugira ngo umunyeshuri yemererwe kujya muri kaminuza kandi, Dr. Munyakazi avuga ko azajya abanza kwigisha imyaka itatu, nyuma akabona kwemererwa kwinjira muri kaminuza no guhabwa ibyo byose.
Ikindi kandi, ngo azajya abanza anagirane amasezerano na Leta ko narangiza kwiga kaminuza azagaruka agakomeza kwigisha.
Ati “Arangije umwaka wa gatandatu, ubwo ni cyo gihe nyine asaba ya buruse tuzamuha atishyura. Kuri icyo cyiciro rero azabanza yigishe. Ni amabwiriza (condition) ntabwo ari ukuvuga ngo ni uko yize inderabarezi, agomba kubanza akagira imyaka nibura itatu akora, imwemerera kuba yasaba kaminuza tugahita tumwemerera ko ayijyamo atishyuye, ariko hakabamo n’amasezerano yandi twagirana na we ko azagaruka agakomeza kuturerera mu gihe cy’indi myaka.”
“Ibyo byose bizagenwa n’amabwiriza ya Minisiteri y’Uburezi tugiye kohereza mu mashuri n’uturere, mu gushyira mu bikorwa uyu mwanzuro twafashe”.
Dr Munyakazi yavuze ko ari uburyo bwo gushishikariza abana batsinda neza ibizamini bisoza icyiciro rusange kwiga amashuri y’inderabarezi, kuko byagaragaye ko batayitabiraga cyane.
Yavuze kandi ko Leta yashyize amasomo y’inderabarezi imbere, nk’ashobora gushingirwaho impinduka igihugu cyifuza mu burezi.
Ati “Uko twafashe amasomo ashingiye ku buvuzi, ni na ko dushaka gufata uburezi. Uburezi ntabwo twifuza ko bujya kwigwamo n’ubonetse wese. Na za kaminuza zibyigisha zigiye gukurikiranwa, yaba ari kaminuza ya Leta cyangwa iyigenga, tumenye ko ugiyemo agomba kuvamo mu by’ukuri ari wa murezi twifuza ugomba kuturerera kandi ufite ubushobozi bukenewe”.
Minisiteri y’Uburezi kandi ivuga ko igiye gutangira kuzenguruka mu mashuri, ishishikariza abana gukunda kwiga amasomo y’inderabarezi.
Kuba amashuri y’inderabarezi agiye kujya yigwamo n’abanyeshuri babonye amanota menshi, hari abagaragaza impungenge ko bashobora kuzanga kuyahitamo, maze ikigo cy’igihugu cy’Uburezi REB kikayabajyanamo ku gahato.
Kuri izi mpungenge, MINEDUC ivuga ko bafite icyizere ko abanyeshuri bazayagana ari benshi.
Hari kandi abasanga uku guha amahirwe abanyeshuri bize amasomo y’inderabarezi bakigira ubuntu muri kaminuza, bishobora kuzatuma n’abatekerezaga kwiga ibindi babireka bakajya kwiga aho bigira ubuntu.
MINEDUC ivuga ko ibi nta mpungenge biteye kuko abazajya bemererwa kwinjira muri ayo mashuri, ari abazajya baba bafite amanota menshi kurusha abandi, kandi hakagenderwa ku myanya ihari.
Mu Rwanda ubu habarurwa amashuri y’inderabarezi 16, kandi MINEDUC ivuga ko nta gahunda yo kubaka amashya ihari, ko ahubwo bazakomeza kwakira abanyeshuri barangije icyiciro rusange bafite amanota menshi bakaba ari bo biga muri ayo mashuri.
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/amashuri/article/mineduc-igiye-korohereza-abiga-inderabarezi-mu-yisumbuye-na-kaminuza,Education
Kiliziya Gatolika irasaba MINEDUC kwigiza inyuma itariki yo gutangira igihembwe cya kabiri,"Iyo baruwa yandikiwe Umunyamabanga wa Leta Ushinzwe Amashuri Abanza n’Ayisumbuye ivuga ko hari itangazo ryatanzwe na MINEDUC ku wa 28 Werurwe 2019 ryavugaga ibijyanye n’isozwa ry’igihembwe cya mbere cy’umwaka w’amashuri wa 2019.
Iryo tangazo ryavugaga ko abanyeshuri bazasubira ku bigo by’amashuri guhera ku ya 20 Mata kugeza ku ya 22 Mata 2019.
Ibaruwa yandikiwe MINEDUC yashyizweho umukono na Filipo Rukamba, umwepisikopi wa Butare akaba n’Ushinzwe Komisiyo y’uburezi mu Nama y’Abepiskopi mu Rwanda, ivuga ko ku cyumweru tariki ya 21 Mata 2019 ari umunsi mukuru ukomeye wa Pasika.
Iyo ni yo mpamvu Kiliziya Gatolika mu Rwanda isaba MINEDUC korohereza abanyeshuri biga mu bigo bicumbikira abana, bakazava mu rugo ku wa mbere tariki ya 22 Mata 2019.
Nyuma yo kubona ubwo busabe, Minisiteri y’Uburezi (MINEDUC) yanditse indi baruwa isubiza yemeza ko urwo ruhushya amashuri yarusabiwe aruhawe.
Abanyeshuri bayigamo bemerewe kugera ku bigo by’amashuri ku wa mbere tariki 22 Mata 2019.

 

Umunyamakuru wa Kigali Today/KT Radio
@ h_malachie
",https://www.kigalitoday.com/uburezi/amashuri/article/kiliziya-gatolika-irasaba-mineduc-kwigiza-inyuma-itariki-yo-gutangira-igihembwe-cya-kabiri,Education
Nyanza: Miliyoni 400Frw zakoreshejwe mu kubaka ibyumba by’amashuri ,"Ubuyobozi bw’Akarere ka Nyanza buratangaza ko miliyoni hafi 400frw ari zo zakoreshejwe mu kubaka ibyumba bishya by’amashuri, gusana no gusimbuza ibishaje.
Ibyumba byose byuzuye bigera kuri 94, ariko hakaba hakiri urugendo rwo kubaka, no gusana ibishaje bisaga 400 ari na ho ubuyobozi buhera busaba abaturage gukomeza gutanga umusanzu wabo.
Akarere ka Nyanza kamaze gutaha ibyumba 94 byubatswe muri uyu mwaka w’ingengo y’imari wa 2018-2019.
Umuyobozi wungirije w’Akarere ka Nyanza Ushinzwe Ubukungu, Kajyambere Patrick, avuga ko n’ubwo urugendo rukiri rurerure ngo ibyumba bikomeje kwiyongera, abaturage bagasabwa kugira uruhare mu kohereza abana ku mashuri kugira ngo ibyo bikorwa remezo bibashe kubagirira akamaro.
Akarere ka Nyanza kavuye kuri 3,8% by’abana bata ishuri mu itangira ry’umwaka w’amashuri wa 2018. Raporo y’ukwezi gushize kwa Werurwe 2019 by’abana bataye amashuri igaragaza ko ubu akarere kageze kuri 1,9% by’abana bataye amashuri.
Kajyambere ati, “Kubaka ibyumba by’amashuri ni kimwe mu bigabanya umubare w’abana bata amashuri kuko usanga mu ishuri ririmo ubucucike bwinshi mwarimu atabakurikira neza na bo bagacika intege bikaba byatuma bata ishuri”.
Umubyeyi uhagarariye abandi ku kigo cy’Urwunge rw’Amashuri rwa Nyanza, hamwe mu hatangirijwe igikorwa cyo gutaha ibyo byumba ku mugaragaro, avuga ko abana bigaga mu bucucike bwinshi aho nibura mu mwaka wa mbere hagaragaramo abana 70.
Avuga ko ubu noneho bagiye kujya biga batarenze 45, akizeza ubuyobozi inkunga y’ababyeyi nk’uko bisanzwe mu kongera ibyumba by’amashuri, kugira ngo ireme ry’uburezi rikomeze gutera imbere.
Ni byo yasobanuye ati, “Ubucucike bw’abana 70, hakwiyongeraho na mwarimu urumva ko bitari byoroshye. Biradushimishije nk’ababyeyi, kuko noneho bugabanutse abana bakaba bagiye kwiga neza, turizera ko abana bacu bazarushaho gutsinda neza”.
Kajyambere we agaruka ku bijyanye no kubungabunga ibikorwa remezo bigenda bishyirwa ku mashuri agasaba ubuyobozi bw’ibigo bigenda byongerwaho ibyumba kubifata neza kugira ngo imbaraga bishorwaho zidapfa ubusa kandi hari aho ziba zigomwe gushyirwa kandi na ho hafitiye inyungu Abanyarwanda.
Umunyamakuru wa Kigali Today/KT Radio
@ murieph
",https://www.kigalitoday.com/uburezi/ibikorwa-by-uburezi/article/nyanza-miliyoni-400frw-zakoreshejwe-mu-kubaka-ibyumba-by-amashuri,Education
U Rwanda rwungutse igihe n’amafaranga mu kwikorera impamyabumenyi,"Icyo kigo cyatangaje ko kuba impamyabumenyi z’abanyeshuri barangiza amashuri zisigaye zikorerwa imbere mu gihugu, bizatuma abarangiza amashuri batazongera kumara igihe kirekire bazitegereje.
Mu kiganiro ikigo REB cyagiranye n’itangazamakuru kuri uyu wa gatatu tariki 03 Mata 2019, umuyobozi wacyo yavuze ko u Rwanda rwungutse igihe, ndetse n’amafaranga yakoreshwaga mu gutumiza impamyabumenyi hanze.
Umuyobozi wa REB, Dr Ndayambaje Irenée, avuga ku cyo u Rwanda rwungutse kuva impamyabumenyi zatangira gukorerwa mu Rwanda, yagize ati, “Inyungu ya mbere nk’uko nabivuze ni iy’igihe. Burya igihe ni amafaranga nk’uko babivuga mu ndimi z’amahanga. Kuba kuzikorera hanze byaratwaraga umwaka cyangwa se n’imyaka ibiri ndetse no kurenga, burya uriya wayikoreye navuga y’uko mu by’ukuri yabaga adatuje, kandi byanashoboka ko na we ubwe muri kirya gihe yari ayikeneye hari amahirwe runaka yashoboraga kuba atageraho ijana ku ijana.”
Yongeyeho ati “Indi nyungu ya kabiri ni uko iyo utumije ikintu hanze, ya mafaranga ajya hanze nyine akajya guteza imbere abandi ndetse muba mwubaka ikoranabuhanga ry’abandi aho kugira ngo mwubake iryanyu rishinge imizi.
Murumva ko hari rwa ruhare rwo kugira ngo twiyubakire ubushobozi ariko na none na ya mafaranga na yo tuba dukoresha mu by’ukuri na yo agume imbere mu gihugu.”
Abayobozi b’ibigo by’amashuri yisumbuye bahagarariye abandi mu Rwanda baganiriye na Kigali Today basobanuye zimwe mu mbogamizi zo gutegereza impamyabumenyi z’abanyeshuri.
Umwe muri bo witwa Nkurikiyumukiza Eduard uyobora ishuri ryisumbuye ryo mu Karere ka Kicukiro yagize ati “Zatindaga kugera ku bazikoreye bigateza ikibazo. Umwana yifuzaga kugira aho yerekana diplome ye kugira ngo akomeze mu buzima bwisumbuyeho ariko ntibikunde kuko yayibonaga bitinze byaramukerereje, akaza mu kigo ati ‘munyandikire akantu njya kwerekana ahandi’ rimwe yanagatanga ntibakemere, rwose yari imbogamizi!”
Kangabe Dative uharagarariye Lycée Notre-Dame de Cîteaux mu Mujyi wa Kigali we yagize ati “Imbogamizi ya mbere yabonekaga ni uko abanyeshuli bifuzaga kujya kwiga hanze byabagoraga. Impamyabumenyi zatindaga bigatuma batagenda uko babishaka.”
REB ivuga ko izi mpamyabumenyi zikoranwe ikoranabuhanga, ku buryo bigoye kuzigana. Mu gihe kandi hari uwaramuka ayigizeho ikibazo, yibaza niba ari umwimerere, bitewe na serivise igiye gukoreshwamo, ngo biroroshye kubona amakuru ayerekeyeho ku rubuga rwa Internet rwa REB.
Ni ku nshuro ya kabiri REB isohora impamyabumenyi zakorewe imbere mu gihugu. Bwa mbere hari tariki 28 Kanama 2018, abari barangije amashuri bazikeneye zikaba zarabagezeho nyuma y’amezi atanu yonyine.
Kuri iyi nshuro, REB isanga yesheje umuhigo ukomeye kuko abari bazikeneye bazihawe nyuma y’iminsi 38 ishize hatangajwe amanota y’ibizamini bisoza amashuri yisumbuye. Ni mu gihe mbere zigikorerwa mu mahanga i Burayi zashoboraga kumara n’imyaka ibiri zitaraboneka.
Kuri iyi nshuro kandi REB ivuga ko yasohoye impamyabumenyi ibihumbi mirongo ine na kimwe n’ijana na makumyabiri n’eshatu (41 123).
Umunyamakuru wa Kigali Today/KT Radio
@ RavyNDIZEYE
",https://www.kigalitoday.com/uburezi/amashuri/article/u-rwanda-rwungutse-igihe-n-amafaranga-mu-kwikorera-impamyabumenyi,Education
Abayobozi b’ibigo by’amashuri bidatsindisha banengewe mu ruhame,"Dr. Isaac Munyakazi yabivugiye mu nama aherutse kugirana n’abafite uburezi mu nshingano mu Ntara y’Amajyaruguru, yihanangiriza abayobozi b’ibigo by’amashuri bisaga 30 biri ku rutonde rwa nyuma ku rwego rw’igihugu mu kugira umubare munini w’abana bata ishuri,abavutswa uburenganzira bwo gukora ibizamini bya Leta n’abatsindwa cyane.
Minisitiri Munyakazi yavuze ko hari abayobozi b’ibigo byagaragaye ko bamara umwaka batageze mu mashuri ngo barebe ibyo abarimu bakora, ugasanga abarimu barakorera ku jisho ari na ko bigisha ibihabanye na Porogaramu y’imyigishirize, hakaba n’abadategura amasomo.
Yavuze ko ibyo byose biva ku kubura igitsure kuri bamwe mu bayobozi b’ibigo, avuga ko umuyobozi mwiza ari ukwiye kugira igitsure, ibintu ntibipfe ngo arebere, aho usanga abarimu bigisha batateguye,abandi bakaza ku kazi basinze ntabimenye, ibigo bayobora bikarangwa n’umwanda.
Agira ati “Aho kugira ngo ufashe abo ushinzwe kuyobora ubereka ko hari igikwiye guhinduka, uragenda ugatangira kubinginga uti murabona rwose mumbabariye mugatangira kuza ku kazi hakiri kare, urabona banambwiye ko nimukomeza gukererwa bizagira ingaruka mu myigire y’abana, mwamfashije mwo kabyara mwe ko induru za Meya zimereye nabi,nyabuna mwamfashije ko kambayeho!″
Minisitiri yavuze ko abayobozi nk’abo bakomeje kwangiza gahunda y’uburezi aho abana bata amashuri, abarimu bagakora ibyo bishakiye aho batangira gusiba akazi abandi bakaza basinze umuyobozi w’ikigo ntabimenye.
Ati “Abayobozi nk’abo batagira igitsure (ibyo yise Leadership) barica gahunda y’uburezi. Umuyobozi mwiza agomba kuba intangarugero akigisha ibyo akora.″
Muri iyo nama yitabiriwe n’abayobozi b’uturere tw’Intara y’Amajyaruguru, hari abagaragaje ko bahura n’ibibazo mu gihe bafatiye ibyemezo abarezi n’abayobozi b’ibigo bananiranye.
Nzamwita Déogratias, umuyobozi w’Akarere ka Gakenke yagize ati “Byigeze kumbaho, aho twasanze hari abarezi bibera mu nzoga bagasiba akazi turabahagarika,ariko MIFOTRA n’izindi nzego zaramanutse, icyadukijije ni uko twari twabasinyishije imihigo,ibyo biraba ugasanga Meya ni we ubirenganiyemo kuko yafashe umwanzuro ku waranzwe n’imikorere mibi.″
Minisitiri Munyakazi yavuze ko imyanzuro ifatirwa muri iyo nama n’ibyo Inama y’abaminisitiri yemeje bijyanye no kutihanganira umurezi wica akazi, ko bihagije gusezerera umurezi udakora neza.
Ati “Nta gukina mu burezi, ntitwifuza ko hagira umurezi urenganywa, ariko se niba umuntu ahawe inama ntazikurikize, uwo ni ukumukura mu kazi. Iyi myanzuro twafatiye hano nimushaka muyandike mujye muyigenderaho, nta mpamvu yo kugumana umwarimu w’umusinzi mu burezi. Urasanga mu gitondo yasinze ari kutwigishiriza, warangiza uti sinzamukoraho ngo budacya akurega ngo wamwirukanye, Never (Ntibibaho)!″
Uturere two mu Ntara y’Amajyaruguru imbere mu kugira umubare munini w’abanyeshuri batsindwa, abata amashuri, ndetse no kubuza abana gukora ibizamini bya Leta. Ibi bigaragara muri raporo y’Ikigo cy’Igihugu gishinzwe Uburezi (REB), raporo igaragaza uko amashuri abanza n’ay’icyiciro cya mbere cy’ayisumbuye arushanwa mu myigishirize no mu gutsinda kw’abanyeshuri.
Muri iyo nama, abayobozi b’ibigo by’amashuri 31 bimaze imyaka itanu biza inyuma mu mitsindire bihanangirijwe mu ruhame.
Ibyo bigo, mu karere ka Rulindo, hari GS Kirwa, EP Tumba, EP Murehe,EP Kigali, GS Burega, EP Ntyaba na Cyondo.
I Gakenke hari EP NyundoII, EP Cyanika, GS Karungu na Rurembo.
I Musanze hari ishuri rya Gasanze, Kamisave, Nyarubuye, Remera, Rugeshi na Mumuri.
I Burera hari ishuri rya Rushara,Rusekera,Mubuga, Gicura ,Rusarabuye,Gitovu na Ruyange I.
Mu Karere ka Gicumbi, ibyo bigo ni GS Nyarurama, GS Bwisige, EP Bukoma Catholique, Gs Gitoma,GS Ruhondo na EP Kinjojo.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/abayobozi-b-ibigo-by-amashuri-bidatsindisha-banengewe-mu-ruhame,Education
Ruhango: Kongera ibyumba by’amashuri bijyane no kongeramo ikoranabuhanga ,"Barabivuga mu gihe hirya no hino mu Mirenge y’aka Karere barimo gutaha ibikorwa remezo by’imihigo yeshejwe muri uyu mwaka w’ingengo y’imari, mu burezi hakaba hubakwa ibyumba bisaga 50 buri mwaka.
Abarimu bo ku rwunge rw’amashuri rwa Mwendo, hamwe mu hatashywe ibyumba by’amashuri bine bije bisanga ibindi bitandatu mu mihigo ya 2018-2019, bavuga ko bizabafasha kuzamura ireme ry’uburezi.
Nsanzimana Marc avuga ko ubundi bahuraga n’ikibazo cy’ubucucike bw’abana dore ko ngo bakiraga abasaga 45, bigatuma kubakurikirana mu myigire bigorana.
Nsanzimana avuga ko n’ubwo ibyumba by’amashuri birimo kubakwa, abarimu bo kuri iki kigo bagaragaza ko bitewe n’integanyanyigisho nshya ituma umwarimu aherekeza umunyeshuri mu kwikorera ubushakashatsi, bigoye kuko nta mudasobwa bafite bifashisha haba ku barimu n’abanyeshuri
Agira ati, “Imfashanyigisho nshya idusaba ko abana bishakishiriza kurusha uko mwarimu abashakira, niba rero nta koranabuhanga ribidufashamo urumva ko ari ikibazo gikomeye, tubonye mudasobwa na Interineti,byarushaho kuba byiza”.
Umuyobozi w’umuryango mpuzamahanga wita ku mibereho myiza y’abaturage (FH) wafatanyije n’Akarere ka Ruhango kubaka ibi byumba agaragaza ko muri gahunda y’imyaka itanu batigeze bateganya kugurira ibigo by’amashuri za mudasobwa ariko ko mu mushinga wabo ukurikiraho bazashyigikira ko noneho na za mudasobwa zashakirwa ingengo y’imari.
Naho umuyobozi w’Akarere ka Ruhango, Habarurema Valens, agaragaza ko mu bigo bine by’amashuri yisumbuye, muri Mwendo hari bibiri bimaze kubona Mudasobwa, kandi zifite umuyoboro wa Interneti, ibindi bibiri bikaba bigitegereje kuyigezwaho mu mwaka utaha, kuko hari gahunda y’uko buri kagari kazageramo Interineti.
Agira ati, “N’ubundi umwaka utaha w’ingengo y’imari dufite gahunda yo kugeza ikoranabuhanga rya Interineti muri buri kagari, urumva rero ko amashuri atari yo yasigara kuko uyu munsi nta burezi butagira ikoranabuhanga”.
Akarere ka Ruhango gafite ibigo by’amashuri yisumbuye bya Leta 53, muri byo 28 ngo bifite ikoranabuhanga rya mudasobwa na Interneti, ku buryo bishobora gufasha umunyeshuri gukora ubushakashatsi. Ibisigaye na byo ngo bizakomeza kongerwamo uko ubushobozi bugenda buboneka.
Umunyamakuru wa Kigali Today/KT Radio
@ murieph
",https://www.kigalitoday.com/uburezi/amashuri/article/ruhango-kongera-ibyumba-by-amashuri-bijyane-no-kongeramo-ikoranabuhanga,Education
Musanze: Hari abata ishuri bakajya gucuruza ibisheke,"Itsinda ryakoreye ubugenzuzi mu Murenge wa Nkotsi ryabonye umubare munini w’abana b’abakobwa barimo gucuruza ibisheke mu isoko rya Kinkware.
Abo bana bavuga ko bavuye mu ishuri kubera ubukene, abandi bakavuga ko bavanywe mu ishuri n’ubupfubyi aho barera barumuna babo.
Umwe mu baganiye na Kigali Today, yagize ati “Navuye mu ishuri ngeze mu mwaka wa gatandatu w’amashuri abanza, njya gushakisha imibereho kubera ko mfite barumuna banjye ndera. Sinari gukomeza kwiga kandi ntafite umuntu mukuru utwitaho″.
Mugenzi we agira ati “Ndiga ariko njyayo kabiri mu cyumweru kubera ubukene bwo mu rugo, mba ndi gushaka icyo kurya kuko iwacu barakennye cyane, hari ubwo bwira tutabonye icyo duteka ngo turye kandi ntiwakwiga utariye″.
Sergeant Nyirabahufite Solange, Umupolisi wari mu itsinda rishinzwe ubugenzuzi no gushakisha abana bavuye mu ishuri, yaganirije abo bana n’ababyeyi bari mu isoko rya Kinkware, asobanurira abana ububi bwo kutiga, yibutsa n’ababyeyi inshingano zabo zo gufasha umwana kwiga.
Yanditse imyirondoro y’abo bana bataye ishuri, kugira ngo ubuyobozi bubashe kubakurikirana basubizwe mu ishuri.
Barigora Evariste, umugenzuzi w’umurimo mu karere ka Musanze wari ukuriye iryo tsinda, avuga ko mu Murenge wa Muhoza n’uwa Gacaca ho basanze abana bakoreshwa imirimo ivunanye, aho bakoreshwa mu birombe by’amatafari.
Uwo muyobozi avuga ko muri gahunda yo kurwanya imirimo mibi ikoreshwa abana, hamaze gushyirwaho komite kugeza ku rwego rw’umudugudu hagamijwe gukumira abana bakomeje guta ishuri.
Barigora avuga ko itegeko ry’umurimo, rihana ibigo byanditswe n’ibitanditswe bikoresha abana batarageza ku myaka 18 y’ubukure, rigahana n’ababyeyi bakoresha abana imirimo mibi.
Ati “Itegeko rigenga umurimo, ryasohote tariki 30 Kanama 2018, ryongereye ibihano kugira ngo abantu bamenye ko badakwiye gukina ku buzima bw’umwana, aho mu bigo byanditse bikoresha abana bishobora guhanwa kuva kuri miliyoni imwe, kugeza kuri miliyoni eshanu, mu gihe ibigo bitanditse bihanishwa kuva ku mafaranga ibihumbi magana atanu kugeza kuri miliyoni.
Iryo tsinda ryahannye amakoperative anyuranye yo mu Murenge wa Muhoza basanze akoresha abana bato, aho koperative yagiye ihanwa hagendewe ku mategeko yashyizweho.
Raporo yo mu mwaka wa 2018 y’Ikigo cy’Igihugu gishinzwe Uburezi (REB), igaragaza ko Akarere ka Musanze kari mu myanya itanu ya mbere mu kugira umubare munini w’abana bata ishuri.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/musanze-hari-abata-ishuri-bakajya-gucuruza-ibisheke,Education
300 barangije kwiga ubudozi biyemeje kugendana na Made in Rwanda,"Hategekimana Germain ni umunyeshuri uharangije amasomo yakurikiranye mu gihe cy’amezi atandatu; ashimangira ko hari urwego amaze kugeraho mu gukora imyenda y’ubwoko bwose kandi ijyanye n’igihe.
Agira ati “Ubumenyi bwimbitse dukuye hano tubukesha abarimu mpuzamahanga batwigishije bafatanyije n’inzobere mu budozi za hano mu Rwanda; ibi byadufashishe kugira ubumenyi bwimbitse burebana no kudoda imyenda igezweho kandi ikoranywe ubuhanga, ku buryo tudashidikanya ko bizadufasha kwitwara neza ku isoko ry’umurimo”.
Nyiramahirwe Esperance na we uharangije amasomo y’umwuga w’ubudozi yongeraho ko yahatangiye nta bumenyi afite bwo kudoda ariko ubu ngo nta mwenda adashobora kudoda.
Ati: “Mbere yo kuza kwiga hano nibazaga uko nzabaho mu hazaza hanjye bikanyobera, ariko uyu mwuga utangiye kumbera akabando doreko narangije ngahita mpabwa akazi muri uru ruganda, ibi bizatuma ndushaho kwaguka ngere ku rwego rwisumbuyeho”.
Uru ruganda ruherereye mu murenge wa Rugarama mu karere ka Burera rwatanze aya masomo ku bufatanye n’Ishuri rikuru ry’u Rwanda rigamije guteza imbere imyuga n’ubumenyi ngiro Rwanda Polytechnic binyuze muri gahunda ya leta yo guteza imbere umurimo “NEP Kora wigire”.
Ikigamijwe ni ukugirango abarangiza iyi myuga mu gihe gito biteze imbere, ariko banafashe inganda zitunganya imyenda kuziba icyuho cy’abakozi b’umwuga bakiri bacye nk’uko Dr James Gashumba Umuyobozi mukuru wa Rwanda Polytechnic yabihamirije Kigali Today.
Yagize ati “Abahabwa aya masomo bayarangiza ari abanyamwuga ba nyabo ku buryo baba bafite ubushobozi bwo kwihangira imirimo ariko kandi no gukomezanya n’uruganda mu buryo bwo kuba abakozi barwo, bigatuma rutunganya imyenda myinshi, rukiyubaka kugeza ubwo rubasha gupiganwa ku ruhando mpuzamahanga’’.
Biteganyijwe ko nibura 70% y’abaharangije uyu mwuga bagomba guhita bahabwa akazi muri uru ruganda, kur’ubu rwanatangiye gutunganya imyenda y’ubwoko bwose, harimo iyifashishwa n’ibigo byiyongeraho n’iby’amashuri nk’uko Gisire Abdoulkarim umuyobozi w’inama y’ubutegetsi y’uruganda Burera Garments Ltd yabihamije.
Karck Ferdinand wari uhagarariye intara muri iki gikorwa na we ahamya ko biteze kubona ibibazo birimo ubushomeri, ibiyobyabwenge bigaragara mu rubyiruko n’abaterwa inda zitateganyijwe bigabanuka kuko bazaba bafite umurimo bahugiyeho kandi ari n’abakangurambaga muri bagenzi babo.
Miliyoni zirenga 180 z’amafaranga y’u Rwanda ni zo zashowe mu bikorwa byo guhugura uru rubyiruko rushoje aya masomo y’umwuga w’ubudozi muri uru ruganda.
Ni mu gihe abarenga 40,000 bo hirya no hino mu gihugu na bo bigishijwe imyuga itandukanye kuva mu mwaka wa 2014 binyuze muri gahunda ya NEP Kora wigire ku bufatanye n’inganda n’amashuri y’imyuga muri gahunda yo guteza imbere ibikorerwa mu Rwanda.
Umunyamakuru wa Kigali Today/KT Radio
",https://www.kigalitoday.com/uburezi/amashuri/article/300-barangije-kwiga-ubudozi-biyemeje-kugendana-na-made-in-rwanda,Education
Rusizi - Hafashwe abakoresha abana imirimo ivunanye ,"Umukwabu wo gushakisha aba bana no gufata ababakoresha watangiriye mu mugi wa Rusizi, ubuyobozi bw’akarere n’inzego z’umutekano bagenda bareba aho abo bana baherereye mu bice bitandukanye by’umugi.
Abenshi mu bana bahise baboneka ku ikubitiro basanzwe mu mirimo y’uburobyi, mu isoko bikorera imizigo, ubucuruzi ndetse n’abana bareba amafirimi mu tubari. Benshi muri aba bana bavuga ko bacikije amashuri bajya gushaka ubuzima ndetse ngo hari n’abatumwa n’ababyeyi babo.
Umwana w’imyaka 12 twaganiriye yagize ati”bamfashe naje gushaka imibereho ababyeyi nibo baba banyohereje barambwira ngo njye gushaka ibyo turarira.”
Mugenzi we nawe w’imyaka 13 yungamo ati” maze myaka ibiri nararetse ishuri narivuyemo kubera ubushobozi buke, ubu ncuruza isambusa abo nkorera bakampemba ibihumbi 7,000 ku kwezi.”
Bamwe mu bafatanywe abana bemera amakosa ariko ku rundi ruhande bakavuga ko ari ugufasha abana ngo badafite uko bagira.
Niragire Olivier yafatanywe umwana amujyanye kumufasha gucuruza ihene.
Mukayisenga Alphonsine yafatanywe abana babiri umwe yafatiwe mu mujyi ari gucuruza isambusa. Uyu mudamu we avuga ko yari abamaranye icyumweru mu nzu abe bajya kwiga ariko aba akirirwa abakoresha imirimo itandukanye.
Asobanura ko atazi aho baturutse akanavuga ko ari impuhwe yabagiriye kuko ngo bari babuze aho kuba.
Ati ”ese nimba narabagiriye impuhwe barajya kumfunga kubera ko natoye abana nkabagirira neza cyakora sinzi aho baturutse kuko sijya mbona umwanya wo kubaganiriza.”
Habiyaremye Frodouard Umukozi w’akarere ushinzwe ubugenzuzi bw’umurimo mu karere ka Rusizi yavuze ko uyu mukwabu uzakomeza ari na ko barushaho guhana bihanukiriye abazajya bagaragarwaho gukoresha abana imirimo itari iyabo.
Ati”uyu munsi hagaragaye imirimo y’ubwoko butatu ikoreshwa abana. Hamwe ni mu burobyi, ahandi ni hano mu isoko aho bagenda bikoreye imizigo y’abantu, hari abandi babakoresha mu rugo kubera ko babahemba make, duhereye uyu munsi aba bafashwe barahabwa ibihano bijyanye n’itegeko hari abahabwa igihano kirenze miriyoni y’amafaranga y’u Rwanda.”
Biteganyijwe ko uyu mukwabu uzagera mu mirenge yose kandi ukazahoraho mu gihe cyose abana bakigaragara mu mirimo itari iyabo kandi barataye amashuri.
Kuri uyu munsi wa mbere hakaba hafashwe abana babarirwa muri 30, abenshi bakaba ari abaturuka mu mirenge y’icyaro y’akarere ka Rusizi no mu karere ka Nyamasheke gaturanye na Rusizi bavuga ko baba baje gushakira imibereho mu mugi wa Rusizi.
Ahatungwa agatoki hakunze kugaragara bene aba bana ni mu kiyaga cya kivu,mu mirima y’icyayi mu mirima y’umuceri mu kibaya cya Bugarama, mu isoko riri rwagati mu mugi wa Rusizi utaretse no mu maresItora ndetse no mu ngo z’abagaragara ko bishoboye.
Umunyamakuru wa Kigali Today/KT Radio
@ EuphremMusabwa
",https://www.kigalitoday.com/uburezi/ibikorwa-by-uburezi/article/rusizi-hafashwe-abakoresha-abana-imirimo-ivunanye,Education
Impunzi z’Abarundi zirangije ayisumbuye zirashima u Rwanda,"Abo bana bakomereje amashuri yabo mu Rwanda babifashijwemo na ‘Fondation Joseph’, umuryango washinzwe n’abavandimwe b’Abarundi baba muri Leta Zunze Ubumwe za Amerika wita ku iterambere, mu rwego rwo kubagoboka aho bari bari mu buhungiro, bakaba ubu bishimira ko basoje amashuri yisumbuye kandi batsinze neza.
Muri rusange abo bana bavuga ko bashima uko bakiriwe mu Rwanda kuko babonye umutekano baburaga iwabo, hanyuma banabona uko bakomeza kwiga nta vangura mu mashuri bigagamo, nk’uko bitangazwa na Nduwayo Darlène, wageze mu Rwanda muri 2015.
Agira ati “Natangiye kwiga muri 2016 kuko twaje mu mwaka hagati, mbanza kwiga i Nyamata ariko nyuma njya kuri Collège Ste Marie Reine Kabgayi kuko ari ho hari ibyo nigaga. Nakiriwe neza kuko nta vangura ryari rihari, nasangiraga n’abandi tukanarara hamwe nta kuvuga ko hari ikigenewe Umunyarwanda kitareba Umurundi”.
Arakomeza ati “Ndashima cyane Fondation Joseph yadufashije kubona amafaranga y’ishuri tukiga tukaba turangije kuko tutatekerezaga ko tuzakomeza. Turashima cyane n’u Rwanda rwatwakiriye”.
Irangarukiye Jean Pierre wigiye mu nkambi y’impuzi ya Mahama, na we ashima u Rwanda kuko buri mwana uri mu nkambi yemerewe kwiga.
Ati “Ndashima Imana n’ubuyobozi bw’u Rwanda rwatwakiriye tubona amahoro kuko iwacu twari twarayabuze, umuntu ataryama, yanaryama ntiyizere ko bucya ndetse dukomeza no kwiga. Ndashima Fondation St Joseph yadufashije kubaho mu buzima bugoye bw’ubuhunzi n’ubu igikomeje”.
Uwo muryango ufasha abo bana, unaguriza amafaranga make atagira inyungu abafite udushinga two kwiteza imbere, nk’ubucuruzi n’ibindi, ugatangirira ku bihumbi 250Frw, uyishyuye neza akagurizwa ayisumbuyeho.
Umwe mu babyeyi b’abo bana, Bayera Espérance, na we wari witabiriye ibirori byo kwishimira ibyo abana babo bagezeho, avuga ko ari intambwe nziza bagezeho akanashima u Rwanda.
Ati “Icyambere nshima ni ukuntu twakiriwe neza tukigera mu Rwanda, turiruhutsa kubera amahoro twahasanze. Ikindi cy’ingenzi ni uko abana bacu babashije kwiga, ubu tukaba twishimira ko nibura baragije ayisumbuye ku buryo bakwirwanaho mu buzima, kuko iyo uhunze utamenya ibiri imbere”.
Uwo mubyeyi akomeza agira inama abo bana yo gukomeza kwitwara neza birinda irari ry’ibintu, kuko ryabashora mu ngeso mbi zakwangiza imbere habo.
Ukuriye Fondation Joseph mu Rwanda, Casimir Bizimana, avuga ko bakomeza gukurikirana abo bana no mu buzima bwo hanze kugira ngo babashe kwibeshaho.
Ati “Dukomeza kubakurikirana, cyane ko bo bataba mu nkambi, kugira ngo imyitwarire yabo ikomeze kuba myiza. Kubera ko Fondation Joseph itabasha kubishyurira kaminuza, abatarize imyuga ibafasha kuyiga mu gihe gito ibishyurira, bityo bakaba babona imirimo ituma babaho neza batiyandaritse”.
Fondation Joseph ifasha abana ahanini b’impunzi n’imiryango yabo iyo itishoboye, ubu ikaba yita ku bo mu mashuri abanza n’ayisumbuye, aho yita kuri 236 mu Rwanda na 400 muri Uganda, gusa abo bana bakaba bafite ikibazo cy’uko batarabona uko biga kaminuza.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/impunzi-z-abarundi-zirangije-ayisumbuye-zirashima-u-rwanda,Education
Amajyaruguru: Abana 47% barangiza amashuri abanza batazi neza gusoma no kwandika,"Ni ibyatangajwe na Dr Ndayambaje Irenée, umuyobozi wa REB, mu nama yabereye i Musanze ihuza Minisiteri y’Uburezi tariki 22 Werurwe 2019, abayobozi b’ibigo by’amashuri n’afite uburezi mu nshingano kuva ku rwego rw’imirenge kugera ku rwego rw’Intara y’Amajyaruguru.
Ni inama yari igamije kurebera hamwe uko uburezi buhagaze muri iyo ntara, no kwiga ku bibazo binyuranye bibangamiye uburezi hanarebwa ko abashinzwe uburezi buzuza neza inshingano zabo.
Ibigo binyuranye mu Ntara y’Amajyaruguru,byakomeje kunengwa nyuma y’uko bigaragaye ko ireme ry’uburezi ritangirwa muri ibyo bigo rikiri hasi, aho umubare munini w’abana barangiza amashuri abanza batazi gusoma no kwandika.
Mu ijambo rye, Dr Ndayambaje Irenée yanenze imikorere ikomeje kuranga bamwe mu bayobozi b’ibigo by’amashuri n’abarezi, badashyira umutima ku kazi kabo ko kurera.
Agendeye kuri raporo ya REB, yasohotse mu muri Werurwe 2018, igaragaza ko mu ntara y’amajyaruguru abana 52% basoza amashuri abanza ari bo bazi gusoma no kwandika, Dr Ndayambaje yagize ati “Raporo yasohote muri Werurwe mu mwaka wa 2018 yatweretse ko mu Ntara y’Amajyaruguru, iyo turebye abana bari mu mwaka wa gatandatu w’amashuri abanza, 52,8% gusa ni bo bonyine bashobora gusoma ibijyanye n’icyo kigero cy’amashuri,ni ukuvuga ngo 52,8% gusa ni bo bashobora gusoma ibiri mu gitabo cyo gusoma cy’ikinyarwanda, cyigirwamo n’umunyeshuri wo mu wa gatandatu″.
Uwo muyobozi, yavuze ko icyo kibazo kitari mu gusoma ikinyarwanda gusa ko kiri no mu bindi byiciro by’amasomo aho yagize ati “Tugiye mu mibare, mu Ntara y’Amajyaruguru yose, impuzandengo itwereka ko dufite gusa abana 59,7% bashobora gukora imibare ijyanye n’umwaka wa gatandatu.
Ati “Ni ibintu bibabaje cyane, bisaba ko ubuyobozi bushyiramo imbaraga. Bikomeje gutya bizarangira n’ibikorwa byinjiriza n’igihugu amafaranga bikomeje gukorwa n’abandi baturutse imahanga″.
Bamwe mu bitabiriye iyo nama baganiye na Kigali Today, bavuze ko kuba abana barangiza amashuri abanza batazi gusoma no kwandika, uruhare runini ari urw’abarezi n’ababyeyi batita ku nshingano.
Umwe muri bo witwa Kagame Telesphole yagize ati “Ibyo batunenze ni byo. Mu magenzura aherutse kuba, abayobozi b’uburezi bagiye banenga ibigo bimwe na bimwe aho basanze abayobozi n’abarezi badatunganya neza inshingano bahabwa. Icyo mbonye mu byo tubwiwe muri iyi nama, ni uko bigomba guhinduka,buri wese akamenya inshingano ze kandi akazitunganya. Hari uburangare bukabije kuri bamwe″.
Pasteri Bayingana JMV, umuyobozi wa Gahunga TVET School we yagize ati“Inzego ziritana ba mwana, umuntu ntafate uruhare rwe ngo arurebe. Yego mwarimu ni we ufite uruhare runini mu gufasha umwana, ariko ababyeyi n’abayobozi hari aho babyikuramo kandi ari inshingano zabo ingaruka zikaza ku bana″.
Umunyamabanga wa Leta muri Minisiteri y’Uburezi, Dr Isaac Munyakazi, avuga ko hagomba kubaho gukurikirana umunsi ku munsi ko abana bigishwa neza, bishingiye ku nteganyanyigisho zijyanye n’ubushobozi hakongerwa n’ibikoresho bihagije, muri rusange agasanga hari byinshi bikwiye kuvugururwa.
Ati “Iyi nteganyanyigisho nshya imaze imyaka itatu. Mu kuyishyira mu bikorwa bisaba ubushobozi bw’abarimu, bisaba ko abana baba bafite ibikoresho bihagije, bakiga mu buryo bubemerera gushyira mu bikorwa bwa bushobozi bafite. Nibyo turi gushyiramo imbaraga nka Minisiteri y’Uburezi, kugira ngo twunganire ibyo dushyiramo umwana ariko hakibandwa cyane ku gukurikirana ababishinzwe ko babishyira mu ngiro″.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/amajyaruguru-abana-47-barangiza-amashuri-abanza-batazi-neza-gusoma-no-kwandika,Education
“Ni ngombwa ko aboherezwa mu butumwa bw’amahoro bakora kinyamwuga” General Kazura,"Uburyo bw’ubwirinzi bari kwigishwa burebana n’uko bitwara mu kazi bazaba bashinzwe kugira ngo hatagira ibibahutaza yaba bo ubwabo, ibikoresho bifashisha ndetse n’aho bakorera.
Umuyobozi w’iki kigo Col. Jules Rutaremara asobanura ko abakozi b’umuryango w’abibumbye mu gihe bari mu butumwa bwo kubungabunga amahoro iyo basobanukiwe neza uko bagomba kwitwara birengera ubuzima bwabo n’ubwabatuye mu bihugu baba boherejwemo.
Yagize ati “Hari ubwo usanga umukozi ashobora guhohoterwa ntamenye aho abariza, cyangwa ntasobanukirwe uko ashobora kubyitwaramo, iyo boherejweyo barabyigishijwe bituma nta ngorane bahura na zo kuko baba baramaze gusobanukirwa uko bahangana na zo mu gihe zibayeho”.
Major General Jean Bosco Kazura umuyobozi w’ishuri rikuru rya gisirikari (Rwanda Defence Force Command and Staff College) riherereye I Nyakinama, yatangije ku mugaragaro aya mahugurwa yibutsa abayitabiriye ko nibashingira ku byo bagiye kuyigiramo nta kabuza inshingano bazahabwa bazazuzuza neza.
Yagize ati “Ni ngombwa ko aboherezwa mu butumwa bw’amahoro bakora mu buryo bwa kinyamwuga, kuko bifasha gusohoza intego umuryango w’abibumbye wihaye; ibyo bazigishwa rero nibabiha agaciro bakazabikoresha bizazana impinduka kandi ntashidikanya ko zizaba ari nziza kurushaho”.
Ni amahugurwa yateguwe ku bufatanye n’igihugu cy’ubuyapani, ishami ry’umuryango w’abibumbye rishinzwe iterambere UNDP n’ishuri ry’u Rwanda ry’amahoro (Rwanda Peace Academy). Ambasaderi w’ubuyapani mu Rwanda Takayuki Miyashita yashimangiye ko igihugu cye gishyize imbere ibikorwa bizanira umugabane wa Afurika amahoro.
yagize ati “Igihugu cyacu cy’ubuyapani kirakora ibishoboka byose kugira ngo kigire uruhare mu bikorwa byo kubungabunga amahoro; ni ibintu twishimira kandi bihuye cyane n’intego u Rwanda rushyize imbere binyuze mu kohereza abajya kubungabunga amahoro mu bihugu bitandukanye”.
Yongeyeho ko yishimira uburyo u Rwanda rwashyize imbere politiki igamije guha abagore urubuga na bo bakagira uruhare mu bikorwa byo kubungabunga amahoro.
Agira ati: “Tuzi neza ko abagore bafite uruhare rukomeye mu kugarurira isi icyizere binyuze mu guhosha amakimbirane; birashimishije kubona bahabwa urubuga bagafatanya n’abandi mu bikorwa byo kubungabunga amahoro”.
Mur’iki gikorwa hanatangijwe ku mugaragaro undi mushinga mushya leta y’ubuyapani ifatanyijemo na UNDP uzatwara 400.000$ ya Amerika ukazashyirwa mu bikorwa n’ikigo Rwanda Peace Academy; ukaba ugamije gukomeza kurushaho kongerera ubushobozi abitegura koherezwa mu butumwa bwo kubungabunga amahoro mu bihugu bitandukanye.
Abitabiriye aya mahugurwa barimo abo mu gihugu cya Ethiopia, Comoros, Nigeriya, Somaliya, Uganda, Kenya, Sudan n’u Rwanda rwayakiriye.
Umunyamakuru wa Kigali Today/KT Radio
",https://www.kigalitoday.com/uburezi/ibikorwa-by-uburezi/article/ni-ngombwa-ko-aboherezwa-mu-butumwa-bw-amahoro-bakora-mu-buryo-bwa-kinyamwuga-general-kazura,Education
Abadepite basanga diregiteri adakwiye kuvanga inshingano ze no kwakira amafaranga,"

ibi byabaye kuri uyu wa gatatu tariki 20 Werurwe 2019, ubwo iyi Komisiyo yakiraga abayobozi ba minisiteri y’igenamigambi (MINECOFIN) bayobowe na Minisitiri Uzziel Ndagijimana hagamijwe gusuzuma ibikubiye muri raporo y’imikoreshereze y’imari mu bigo bya Leta.
Mu bibazo byabajijwe MINECOFIN harimo ikijyanye n’imicungire y’umutungo mu bigo by’amashuri aho basanga diregiteri w’ikigo ariwe ukora inshingano zose zijyanye n’icungamutungo. Ni ikibazo cyabajijwe na Depite Izabiriza.
Yagize ati “Diregiteri w’ikigo niwe wakira ariya mafaranga y’inyubako! Ni diregiteri, akaba umucungamutungo, yarangiza akaba n’umubitsi! Nyakubahwa mucungamutungo w’igihugu ibyo bintu mubisobanura mute?”
Asubiza iki kibazo Minisitiri Ndagijimana yagize ati “tugiye kwiga uburyo hashakwa uburyo buciciriritse twabonamo ubufasha bw’inzego zibakuriye zifite ubushobozi. Hakaba amahugurwa y’abo bantu, tugashakisha uburyo naho imicungire yanoga, bidasabye ko dushoramo imari mu buryo buremereye ariko nanone bigakorwa kandi neza. Ndashimira inama yatanzwe ko twagira icyo tuhakora kdi turakora ibishoboka naho tuhashakire igisubizo.
Kubijyanye n’amashuri kandi, Depite Izabiriza yabajije MINECOFIN impamvu itangwa ry’amasoko mu mirimo y’ubwubatsi bw’amashuri idashyirwa ku rwego rw’uturere igaharirwa REB kandi biri mu bituma iyi mirimo idindindira.
Minisitiri Uzziel Ndagijimana yasobanuye ko kuba imirimo y’ubwubatsi y’ibyumba by’amashuri yaratinze kurangira mu gihe cyari giteganyijwe bitatewe no kuba ari REB ibifite mu nshingano, ahubwo ko byatewe na Rwiyemezamirimo wagize intege nke agatinda kubirangiza.
Ikindi basanze inyungu iri mu guha REB ubushobozi bwo gutanga amasoko ajyanye n’imirimo y’ubwubatsi bw’amashuri kuruta uko yari guhabwa uturere 30 tw’u Rwanda.
Ubusanzwe imirimo y’inyubako z’amashuri ya Leta ikorwa ku bufatanye bw’inzego z’ibanze na REB aho inzego z’ibanze zizamura inyubako ku bufatanye n’abaturage naho ibikoresho biremereye bigaturuka kuri REB.
Uyu mwaka hafi mu turere twose Abadepite basuye basanze inzego z’ibanze zarakoze ibyo zasabwaga ariko REB itinda gutanga isakaro ku buryo byatumye ibibazo ibyo byumba by’amashuri byagombaga gukemura birimo ubucucike bw’abanyeshuri, bidakemukira igihe.
Umunyamakuru wa Kigali Today/KT Radio
@ naduw12
",https://www.kigalitoday.com/uburezi/amashuri/article/abadepite-basanga-diregiteri-adakwiye-kuvanga-inshingano-ze-no-kwakira-amafaranga,Education
Abarimu ntibavuga rumwe na sendika yabo ku kubakata 0.5% by’umushahara wabo,"Itangazo ryashyizwe ahagaragara n’ubuyobozi bw’ino Sendika izwi nka Syndicat National des Enseignants au Rwanda (SNER) rivuga ko muri kongere yayo iheruka hemejwe ko umusanzu wa mwarimu uva ku mafaranga 100 ukajya kuri 0.5% by’umushahara, bityo bagasaba abayobozi bose b’uturere gufasha ngo iki cyemezo gishyirwe mu bikorwa.
ni Sendika yagiyeho mu w’1996 igamije gufasha abarimu mu bijyanye n’ubuvugizi mu bibazo bimwe na bimwe bahura nabyo. kugirango iyi sendika ibashe gukora, basabye abanyamuryango ko batanga umusanzu ungana n’amafaranga 100 k’ubishaka.
Faustin Harerimana wari umuyobozi w’iyi sendika, avuga ko kugirango abantu babe abanyamuryango kandi batange umusanzu byasabaga kubegera kandi bakabyumvikanaho.
Ati “twatangiye mu gihugu hose turi abanyamuryango 3000. Mu kubasaba umusanzu byasabye ko dukora urugendo mu gihugu hose dusobanura impamvu y’uwo musanzu w’amafaranga 100 n’icyo azamara, hanyuma ubyemeye agahabwa ifishi akazuza agashyiraho n’umukono akabona gutanga amafaranga”.
Bamwe mu banyamuryanga ba SNER bavuga ko mugihe cyose bayatanze batigeze babasha kumenya icyo yaba yarakoze, cyakora ngo igihe bayatangaga babikoraga ku bushake bwabo nkuko umwarimukazi wo mu karere ka nyarugenge utifuje ko amazina ye atangazwa abivuga.
Yagize ati “mbere twatangaga amafaranga 100, ntacyo byari bidutwaye kuko batubwiraga ko bazatuvuganira. Ikibabaje ariko nuko mu igihe cyase twatanze amafaranga ntakintu na kimwe bigeze batumarira. None hiyongereyeho no kongera gufata ku gashahara kacu gake 0.5%. Uku ni ukutwigirizaho nkana no gukina na mwarimu”.
Mugenzi we wo mu karere ka Nyarugenge nawe yagize ati “ntabwo byumvikana ukuntu umuntu yafata ku mushahara wawe ntacyo akubwiye. Nabo bavuga ko baduhagarariye ntabo tuzi, ni abantu ba baringa bashyiraho gusa. Icyo nasaba rwose ntibazakore k’udufaranga duke rwose mpembwa.”
Mu mwaka w’1996 ubwo hatangizwaga iyi sendika y’abarimu, aya mafaranga ijana yakirwaga mu intoki akajyanwa kuri banki, naho kuva mu 2004 atangira kujya kuri konti akaswe k’umushahara w’umuntu.
Icyo gihe, abanyamuryango bari bageze ku ibihumbi 12, bivuga ko amafaranga yinjiraga yageraga kuri miliyoni 1,200,000 ku kwezi.
Nyuma yuko ubuyobozi bwariho bwashinjwe gokoresha ububasha bwari bufite mu nyungu zabwo bugatera igihombo iyi sendika y’abarimu bo muri leta, byabaye ngombwa ko uwari umuyobozi wayo Faustin Harerimana na bamwe mu bo bafatanyaga mu kuboyora begura nk’uko byemezwa na Mukangango Stephanie ubu uhagarariye iyi sendika.
Ati“nkuko mubibona ku ibaruwa uwari umuyobozi tumaze kumugaragariza ko yasesaguye umutungu mu nyungu ze afashijwe na bamwe mu bandi bayobozi, byabaye ngombwa ko begura, maze inama rusange iraterana ifata ibyemezo byo kubasimbura n’ibindi byagirira akamaro abanyamuryango”.
Mu byemezo byafashe na kongere y’iyi sendika harimo no kongera amafaranga azajya avanwa ku mushahara wa mwarimu akava ku mafaranga 100 akajya kuri 0.5% ,ni ukuvuga nk’umwarimu wo mashuri abanza uhembwa ibihumbi 44, buri kwezi azajya atanga umusanzu ungana n’amafaranga 220.
Abajijwe ku bijyanye n’uko bakata umushahara w’umuntu atabanje kubyemera kandi itegeko rivuga ko umushahara w’umuntu ari ntavogerwa, umuyobozi w’iyi sendika Mukangango Stephanie avuga ko ntacyo bakoze kinyuranyije n’itegeko kuko bayakuye ku bo bari basanzwe bakorana.
Agira ati “iki ni cyemezo cyafatiwe muri kongere, aho inama rusange yari yateranye. Bivuga ko hari abantu bagera kuri 61, kuko buri karere kohereza abantu babiri bagahagararira, hakiyongeraho abandi babiri bo muri biro. Icyo gihe mugenzi wanjye yari yareguye ni njye wari usigaye. Twafashe icyemezo cyo kuzamura umusanzu w’abanyamuryango ngo twikure mu igihombo gikabije twagize”.
Ku bijyanye nuko abagize kongere ari bo bafata ibyemezo, umuyobozi yasobanuye ko ugutora kwabo gukorwa mu buryo buziguye nkuko biteganywa n’itegeko rigenga iyi sendika mu ngingo ya 34, aho abarimu bo mu karere runaka bitoramo babiri babahagarira akaba ari bo bafatira abandi ibyemezo.
Iki kifuzo cya gufata 0.5% ku mushahara wa mwarimu, ubuyobozi bushya bwa SNER bwasabye ko cyatangira gushyirwa mu bikorwa muri Werurwe 2019.
Buri kwezi nibura iyi sendika yakira amafaranga agera kuri miliyoni eshanu n’imisago azajya akoreshwa ku buryo 50% bizakoreshwa mu bikorwa bya sendika, 25% ajye mu bikorwa byo kwigira aho guhanga amaso inkunga naho 25% asigaye akoreshwe mu bikorwa bifasha abanyamuryango kwiteza imbere.
Ubuyobozi bwariho mbere bwahombye amafaranga agera kuri 21,082,150 mu yagenewe imishinga n’andi arenga miliyoni 21 y’imisanzu y’abanyamuryango.
Umunyamakuru wa Kigali Today/KT Radio
@ niwejambo
",https://www.kigalitoday.com/uburezi/ibikorwa-by-uburezi/article/abarimu-ntibavuga-rumwe-na-sendika-yabo-ku-kubakata-0-5-by-umushahara-wabo,Education
NDP Karubanda yituye Perezida igabira Butare Catholique,"Inyana yabyawe n’imbyeyi yitwa Rwego, ikaba imwe muri eshanu iri shuri ryagabiwe ubwo ryizihizaga isabukuru y’imyaka 50 mu w’2009, ni yo yashyikirijwe ishuri Butare Catholique.
Sr Philomène Nyirahuku, umuyobozi wa NDP Karubanda, avuga ko n’ubwo uyu munsi boroje Butare Catholique, bazagabira na seminari ntoya ya Karubanda.
Ati “Intore izirusha intambwe yatugabiye inka nziza z’inzungu muri 2009, abana banywa amata ndetse turanagurisha kuko zitari gukwira hano zose. Mu rwego rwo kumwitura twiyemeje koroza amashuri abiri. Butare Catholique ni bo baje kuyitwara uyu munsi. Tuzoroza na Semanari ntoya yo ku Karubanda ariko iyabo iracyari ntoya.”
Umuyobozi w’ishuri Butare Catholique, Dan Byiringiro, yishimiye inyana bahawe.
Ati “Twari dusanzwe tworoye inka, ariko by’umwihariko tubonye ikomotse kuri perezida wa Repubulika. Ni ishema rikomeye. Tugiye kuyifata neza, ikure, nibyara amata izatanga tuzayaha abana. Kandi nibyara natwe tuzayishyikiriza n’abandi bayororeho.”
Iyi nyana ngo ije isanga izindi nka ebyiri zihaka bafite, kandi ngo amata izatanga bazajya bayaha abana biga mu mashuri abanza, uhereye mu mwaka wa kane, kuko kugeza ubu abo mu ishuri ry’inshuke n’abo kugeza mu mwaka wa gatatu Leta iyabagenera.
Abanyeshuri bahagarariye abandi baje kwakira iyi nka bavuze ko kuba ishuri NDP Karubanda ryabagabiye bitumye aya mashuri aba inshuti, kandi ngo biteze ko iyi nka izazanira amafaranga ikigo cyabo.
Lucie Murekatete ati “Na kera abantu baragabiranaga. Kuba baduhaye inka ni icyerekana ko umuco nyarwanda ugikomeye kandi ugihari. Kandi natwe nk’abanyeshuri tubaye inshuti, gusurana buriya tuzajya dusurana.”
Steven Muhire na we ati “Buriya ni nk’aho baduhaye amafaranga kuko uretse amata, n’ifumbire izatanga izafumbizwa imirima yo ku ishuri maze tubone ibyo kurya bihagije.”
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/ndp-karubanda-yituye-perezida-igabira-butare-catholique,Education
Abana biyemeje kwigisha bagenzi babo babinyujije mu kwandika ibitabo,"Ni mu gihe undi mwana w’umuhungu witwa Muhirwa Sano Leon Kevin w’imyaka 12 yanditse igitabo acyita “Ntitukabiceceke” gikubiyemo ubutumwa buhamagarira abantu kumenya ububi bw’ibiyobyabwenge n’ingaruka zabyo.
Aba bana bombi bo mu karere ka Musanze bavuga ko bakuze biyumvamo impano y’ubwanditsi kandi babikunda kugeza ubwo biyemeje kwandika ibitabo.
Uwiduhaye agira ati “Hari abana benshi b’abakobwa bakiri bato bagwa mu bishuko by’ubusambanyi bagaterwa inda imburagihe, kandi wenda bari kuzaba abayobozi b’ahazaza; kwandika igitabo nashakaga kwigisha bagenzi banjye bafite imyaka iri hasi y’iyo mfite cyangwa abanduta, kugira ngo bafate ingamba hakiri kare, birinde bamenye kuvuga oya, kugira ngo hatagira abantu babashora mu ngeso mbi bakangiza ubuzima bwabo”.
Muhirwa wanditse igitabo kivuga ku bubi bw’ibiyobyabwenge we yagize ati: “nanditse igitabo kivuga ku biyobyabwenge kubera ko bitera ubukene mu muryango, abana ntibabone uko biga bagata ishuri, abandi bakirirwa bazerera ku mihanda; ni byiza ko abantu bamenya ingaruka zabyo kugira ngo babyirinde hakiri kare”.
Aba bana bari muri 13 b’abanditsi b’inkuru n’ibitabo bo mu ntara y’amajyaruguru bashimiwe ko bitwaye neza mu marushanwa yateguwe ku rwego rw’igihugu akitabirwa n’abasaga 800 ari nayo yaje gutoranywamo 53 bahize abandi mu gihugu mu kwandika inkuru n’ibitabo; 80% byabo baturuka mu mashuri yigenga.
Ibitabo aba bana banditse bikubiyemo inkuru ngufi ziherekejwe n’amashusho birebana n’ubuzima abantu babamo bwa buri munsi. Mutesi Gasana uhagarariye ikigo Arise Education cyateguye iki gikorwa yavuze ko hagamijwe gufasha abana kugaragaza impano zabo, kuko hari ibitekerezo baba bifitemo bishobora gufasha benshi guhinduka.
Gatabazi JMV umuyobozi w’intara y’Amajyaruguru na we asanga hari byinshi abasomyi bashobora kwiyungura binyuze mur’ibi bitabo. Gusa ngo kubona ahantu habugenewe kandi hazwi abakenera kugura ibitabo cyangwa aho kubisomera ntibikunze kubaho, akaba ariyo mpamvu yasabye uturere ko twabishyira muri gahunda kugira ngo abasomyi cyangwa abaguzi babone ibitabo bitabagoye.
Yagize ati “Niba dushaka guteza imbere umuco wo gusoma ibitabo bihereye mu bana bato kugirango ibitekerezo birimo bifashe benshi kandi n’abandi ubwabo bikababeshaho binyuze mu kubigurisha, ni byiza ko dushyiraho uburyo byibura buri karere kakagira ahantu hazwi abakenera kubisoma cyangwa kubigura babibonera hafi bitabagoye’’.
Ibitabo byanditswe n’aba bana bizakwirakwizwa mu maguriro aho biteganyijwe ko ikizajya kigurwa nyiracyo azajya agenerwa 10% agashyirwa kuri konti ye.
Umunyamakuru wa Kigali Today/KT Radio
",https://www.kigalitoday.com/uburezi/ibikorwa-by-uburezi/article/abana-biyemeje-kwigisha-bagenzi-babo-babinyujije-mu-kwandika-ibitabo,Education
Abanyeshuri barasabwa kwiga bagamije ubumenyi kurusha kureba akazi,"Aba bantu bavuga kandi ko ababyeyi bakura abana mu ishuri, babasaba kubafasha imirimo yo mu rugo, abandi na bo bakabaca intege bababwira ko n’abize nta cyo byabamariye bakwiye kwamaganwa kuko ari ukubagirira nabi.
Sylvain Mudahinyuka ushinzwe siyanse n’ikoranabuhanga muri Minisiteri y’uburezi agira ati “Hari abantu bajya bigira abatware b’amateka, umwana yajya ku ishuri umubyeyi agashaka kumubwira ko atazabona akazi, nyamara atazi uko bizagenda ejo hazaza.”
Ibyo ngo ntibikwiye, ahubwo ababyeyi n’abayobozi bakwiye gufasha abana bose bakagana ishuri kuko “ejo hazaza uhategura nonaha.”
Régine Iyamuremye, umwe mu bagize inama y’ubutegetsi ya Imbuto Foundation, yunganira Mudahinyuka avuga ko aho guca abana intege, ababyeyi baba bakwiye kubatera akanyabugabo.
Ati “Uguca abakiri batoya intege ntibyubaka, kuko bituma ibyo bari kuzigezaho bidashoboka.”
Yungamo ati “Abana baba bakeneye inama z’abakuru. Aho kubaca intege ahubwo tubereke ko bashoboye, bashobora kugera ku byo ababyeyi batabashije kugeraho.”
Anavuga ko igihe batabashije kubona akazi, cyangwa bakabura ubushobozi, bishyize hamwe bagera aho bakeneye kugera.
Urubyiruko rwiga rubikunze ruvuga ko nta wabaca intege kuko bo bizera ko bazagera kuri byinshi babikesha kwiga.
Dushimiyimana Dorothée wiga mu mwaka wa mbere muri ESI Gikondo, akaba n’umwe mu bakobwa bahembwe n’Imbuto Foundation muri 2019 kubera kugira amanota meza mu bizamini bya Leta, ni umwe mu bumva ko nta gucika intege.
Agira ati “No kwihangira imirimo byashoboka. Icya mbere ni ukuba warize amashuri, ubumenyi ukaba ubufite.”
Afisa Kwihangana urangije amashuri yisumbuye mu bijyanye na Public Works, akaba na we yarahembwe n’Imbuto Foundation nk’umukobwa wagize amanota meza mu bizamini bya Leta, we avuga ko buri muntu agira amahirwe ye.
Ati “ntabwo kuba hariho ababuze akazi byanca intege kuko mparanira kuba uwo nzaba we ku giti cyanjye. Amahirwe yawe aragukurikira.”
N’ikimenyimenyi, ubwo hamwe na bagenzi be bakiraga ibihembo bagenewe n’Imbuto Foundation tariki 16 Werurwe 2019, umunyamabanga wa Leta muri Minisiteri y’ibikorwa remezo, Jean de Dieu Uwihanganye, yamwemereye akazi, kimwe na bagenzi be bandi bahembwe, bize ibifitanye isano n’ubwubatsi.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/abanyeshuri-barasabwa-kwiga-bagamije-ubumenyi-kurusha-kureba-akazi,Education
Abana 9 mu bana 10 bafite ubumuga ntibiga,"

Iryo huriro riherutse gukorera ubukangurambaga mu Karere ka Rulindo, ubukangurambaga bwiswe ‘Kuvuza Inzogera’ bubera mu Murenge wa Rusiga ku rwunge rw’amashuri rwa Rukinga (G.S Rukinga), ahavugijwe inzogera mu gihe kingana n’umunota umwe, hagamijwe gukangurira buri wese kwita ku burezi bw’abafite ubumuga no kubahiriza uburenganzira bwabo.
Ikigo cy’amashuri abanza n’ayisumbuye cya Rukinga cyakira abana bose hatitawe ku bibatandukanya. Uwinjira muri icyo kigo asanganirwa n’amagambo agaragaza ko icyo kigo cyakira abana bose, ntawe uhejwe.
Igitangaje ni uko ubumuga bwose umwana yaba afite, bwaba ubw’ingingo cyangwa ubwo mu mutwe, yakirwa kuri icyo kigo kandi akitabwaho, ahabwa amasomo amufasha kwigana n’abandi.
Kuri icyo kigo, ururimi rw’amarenga rwigishwa abana bose ku buryo abafite ubumuga barukenera bigana n’abandi badafite ubumuga kandi bakabasha kumvikana bifashishije urwo rurimi.


Ikinyamakuru KT Press cyasanze umwarimu witwa Etienne Munyakazi arimo kwigisha ururimi rw’amarenga mu ishuri rimwe ryo kuri icyo kigo.
Abanyeshuri bose biga muri iryo shuri baba abafite ubumuga n’abatabufite bose bagaragaje ubuhanga barushanwa gukoresha ururimi rw’amarenga.
Abo banyeshuri kandi bakurikiraga ibyo umwarimu avuga mu marenga, bo bakabyandika ku kibaho kiri imbere mu ishuri.
Mwarimu Munyakazi wigishaga abo banyeshuri atabumbura umunwa yagize ati “Ururimi (rw’amarenga) ntirukwiye kwigishwa mu rundi rurimi. Ni yo mpamvu wabonye ko ntigeze mbumbura umunwa wanjye.”
Muri icyo kigo hatunganyijwe inzira zagenewe abafite ubumuga badashobora kunyura mu nzira za rusange.
Haracyari ibigo by’amashuri byo hirya no hino bitaragera ku rwego rwo gutanga uburezi buhamye ku bafite ubumuga nk’uko byakira abandi badafite ubumuga.


Mwarimu Munyakazi asanga nta kigoye kirimo, akemeza ko abana bose bashobora kwigana, ubumuga ntibube imbogamizi yo kuvutsa bamwe amahirwe.
Ati “Ni ikibazo cy’imyumvire, ntabwo ari ibintu bihenze. Turahamagarira n’abandi kubahiriza uburenganzira bw’abafite ubumuga na bo bagahabwa uburezi kimwe n’abandi.”
Ihuriro ry’Imiryango y’Abafite Ubumuga mu Rwanda (NUDOR) rivuga ko ubushakasatsi bwagaragaje ko ku isi yose, abana icyenda mu bana icumii bafite ubumuga batajyanwa mu ishuri ngo bige nk’abandi.
Mu Rwanda na ho haracyari umubare munini w’abana bafite ubumuga batiga
Nubwo u Rwanda rukora ibishoboka byose ngo abana bose bajye mu ishuri, ubushakashatsi bwakozwe n’ishami ry’umuryango w’Abibumbye ryita ku bana (UNICEF) bugaragaza ko ikibazo cy’abana bafite ubumuga batiga kigikomeye.
Muri 2014, ibarura ryakozwe mu mashuri ryagaragaje ko abana 24,862 bafite ubumuga ari bo bonyine bigaga mu mashuri y’incuke, abanza no mu cyiciro rusange cy’amashuri yisumbuye.
Uyu mubare w’abafite ubumuga biga ni muto kuko ungana na 0,5% by’abaturage b’u Rwanda bari munsi y’imyaka 17. Uwo mubare kandi ungana na 0,85% by’abanyeshuri bose bigaga mu mashuri y’incuke, abanza n’icyiciro rusange cy,amashuri yisumbuye, bikagaragaza ko hari benshi bafite ubumuga batajya ku ishuri.


Imibare igaragaza ko ku isi yose abana babarirwa muri miliyoni 150 bo mu bihugu bikennye n’ibiri mu nzira y’Amajyambere bafite ubumuga. Muri bo, abangana na 40% ntibigera bakandagira mu mashuri abanza, abageze mu ishuri na bo bakagenda barivamo buhoro buhoro, aho usanga abangana na 55% batiga nibura icyiciro rusange cy’amashuri yisumbuye.
Kimwe mu bibazo bibazo bidindiza imyigire y’abafite ubumuga ngo ni uko abarezi bafite ubumenyi mu kwigisha abafite ubumuga bakiri bake.
Hari n’imbogamizi za bamwe mu babyeyi batarumva ko umwana wese agomba kwiga nubwo yaba afite ubumuga, aho kumujyana mu ishuri ugasanga ahubwo baramukingirana mu nzu, bamubuza kugaragara mu ruhame no kujya aho abandi bari.
U Rwanda rwateye intambwe ishimishije mu kwita ku burezi bw’abafite ubumuga, muri 2008 rushyira umukono ku masezerano y’Umuryango w’Abibumbye agamije kwita ku burenganzira bw’abafite ubumuga.
Mu Rwanda hashyizweho kandi Inama y’Igihugu y’Abafite Ubumuga (NCPD) nk’urwego rushinzwe gukorera ubuvugizi abafite ubumuga no kugenzura iyubahirizwa ry’uburenganzira bwabo.
Abanyamakuru ba Kigali Today
@ kigalitoday
",https://www.kigalitoday.com/uburezi/amashuri/article/abana-9-mu-bana-10-bafite-ubumuga-ntibiga,Education
Imbuto Foundation yahembye abakobwa batsinze neza,"

Minisitiri Paula Ingabire avuga ko abakobwa bafite ubushobozi nk’ubw’abahungu kandi n’amahirwe igihugu kibaha angana. Asaba abana b’abakobwa kwiga cyane bagamije guteza imbere igihugu ariko bafite n’intego yo kuba abayobozi.
Ati “Tubaremamo indangagaciro yo kwigira no kwiha agaciro bakumva ubushobozi bafite bungana n’ubwa basaza babo. Amahirwe Leta itanga ntirobanura. Bakwiye kwiga bagatsinda bagakorera igihugu bakajya no mu buyobozi bwacyo.”
Ibi Minisitiri Ingabire yabitangarije i Nyagatare ku wa 16 Werurwe 2019, ubwo abakobwa 33 batsinze neza ibizamini bya Leta bahembwaga n’umuryango Imbuto Foundation.


Uwera Asiah ni umwe mu bakobwa bahembwe kubera kwitwara neza mu bizamini bisoza amashuri yisumbuye. Avuga ko yashimishijwe cyane n’ibikoresho bahawe kuko bizabafasha kwiga neza kaminuza. Yemeza ko kugira ngo abigereho abikesha ikinyabupfura, kwiga ashyizeho umwete no kwiha intego.
Ati “Mu by’ukuri birantunguye ntabyo nari niteze, ndishimye. Mudasobwa izamfasha kwiga neza kaminuza. Uyu musaruro ndawukesha umwete, ikinyabupfura no kwiha intego z’icyo nifuza kuba cyo.”
Lydiane Kayiranga, inkubito y’icyeza(uwatsinze neza kurusha abandi) mu mwaka wa 2010 avuga ko yahuye n’ubuzima bugoranye mu myigire ye kuko n’ubwo yari yatsinze ikizamini gisoza amashuri yisumbuye neza, ubukene bw’umuryango we ngo bwatumye ajya gukora akazi k’isuku kugira ngo abashe kubaho.
Icyakora ngo kwihangana byatumye abona amahirwe yo kwiga abikesha Imbuto Foundation. Ubu ni umukozi wa Imbuto Foundation ukora mu mushinga wa ECD.
Asaba urubyiruko rw’abakobwa kudapfusha ubusa amahirwe igihugu kibaha no kwiha intego z’aho bashaka kugana.
Ati “ Dukwiye gukoresha amahirwe dufite y’umwihariko kuko ataboneka mu bihugu byinshi. Abana b’abakobwa ntabwo henshi bemererwa kwiga no gukora. Dukwiye kuyabyaza umusaruro tukiha n’intego z’aho dushaka kugera.”
Gisagara: Abakobwa basabwe kugira uruhare mu gutegura ahazazahabo
Igikorwa cyo guhemba abakobwa bitwaye neza mu bizamini bya Leta cyabereye no mu Karere ka Gisagara mu Ntara y’Amajyepfo.
Muri uwo muhango, abakobwa 70 bo mu Ntara y’Amajyepfo n’Umujyi wa Kigali batsinze neza mu bizamini bya Leta kurusha abandi ni bo bahembwe na Imbuto Fondation.
Muri bo harimo 54 barangije amashuri abanza, icyenda barangije icyiciro rusange ndetse na barindwi barangije amashuri yisumbuye.


Bahawe ibihembo birimo ibyemezo by’ishimwe ndetse n’ibikapu byarimo inkoranyamagambo y’icyongereza, ibitabo 2 byo kwigiramo icyongereza, ibikoresho byo mu ishuri (Boîte Mathématicale) n’ibikoresho by’isuku abakobwa bakenera.
Harimo kandi ikayi yo kwandikamo gahunda y’umunsi, n’ibahasha irimo amafaranga ibihumbi 20 yo kubafasha gufunguza konti zo kuzigama ndetse no kubamenyereza kuzigama bakiri batoya.
Abarangije icyiciro rusange cy’amashuri yisumbuye bongereweho akamashini kifashishwa mu kubara (calculatrice), naho abarangije amashuri yisumbuye bongererwaho mudasobwa zigendanwa.
Ibi byose ngo babihawe mu rwego rwo gushishikariza n’abandi bana b’abakobwa bacyiga gukunda kwiga, nk’uko byavuzwe n’umunyamabanga wa Leta muri Minisiteri y’Ibikorwaremezo, Jean de Dieu Uwihanganye, wari witabiriye iki gikorwa.
Yagize ati “Guhemba abana b’abakobwa bitwaye neza, imbere y’abandi, biriya biba ari ubutumwa bwo kugira ngo bigaragare ko abana b’abakobwa bashoboye, ko babishyizemo imbaraga batsinda kandi neza, bikaba byabagirira akamaro.


Ubutumwa bwahawe abana b’abakobwa bari muri ibi birori, ni uko batagomba kwitinya, bagashyira imbaraga mu kwiga kugira ngo ejo habo hazabe heza.
Jacqueline Kayitare ukora mu rwego rw’igihugu rw’imiyoborere, RGB, yabaganirije ku buryo yize bimugoye ariko ubu akaba afite impamyabumeyi y’icyiciro cya gatatu (Master’s Degree) ndetse n’akazi.
Yashoje ubuhamya bwe agira ati “Njya mbwira abana banjye ngo nzariha amafaranga y’ishuri, ariko sinzakwicarira ku ntebe y’ishuri. Uko byagenda kose, uruhare mu rugendo rw’ubuzima bwawe ni ngombwa.”
Yunzemo ati “Nutangira kwemerera abahungu bakagushuka, ejo hazaza harimo gupfa ni ahawe. Kwiga ni byo bizakugirira akamaro kuruta ibindi byose umuntu yagushukisha, kuko numara kwibonera ibyawe ni bwo uzabona ko nta cyasimbura amahirwe yo kwiga mufite uyu munsi.”
Abana bahembwe byabashimishije kandi ngo bafite intego yo gukomeza kwiga bashishikaye.
Dorothée Dushimimana ufite imyaka 13 yahembewe kugira amanota meza mu bizamini bisoza amashuri abanza.
Yagize ati “Byanteye kurushaho kwigirira icyizere, numva ko ngomba gukomerezaho. Ngiye kwiga nshyizeho umwete kugira ngo n’ibihembo by’ubutaha na byo nzabitware.”
Abiga mu rwunge rw’amashuri Ste Bernadette i Save, ari na ho habereye uyu muhango, babonye bagenzi babo bahabwa ibihembo bavuga ko na bo bagiye kurushaho gukora cyane.
Uwitwa Patience wiga mu mwaka wa kane ati “Bano bana bahembwe nabigiyeho gukora cyane, kwigirira icyizere no kumva ko nanjye nshoboye, ko n’ibihembo nabigeraho.”
Batatu mu bana bahembwe na Imbuto Foundation barangije amashuri yisumbuye bize ibijyanye n’ubwubatsi, bemerewe guhabwa akazi mu gihe bagitegereje kujya kwiga muri kaminuza.
Kuva umuryango Imbuto Foundation washingwa muri 2005, abakobwa 4,852 bamaze gushimirwa gutsinda neza ibizamini bya Leta.
Andi mafoto 










",https://www.kigalitoday.com/uburezi/ibikorwa-by-uburezi/article/imbuto-foundation-yahembye-abakobwa-batsinze-neza,Education
INES-Ruhengeri yashyize ku isoko ry’umurimo 719 (Amafoto),"

Bamwe mu banyeshuri basoje amasomo yabo baganiriye na Kigali Today, bavuga ko bagiye kuba igisubizo mu guhanga umurimo bagendeye ku bumenyi bungukiye muri iryo shuri.
Ni ubumenyi bahawe muri gahunda nshya yagejejwe muri iryo shuri yiswe ‘Shifting from Paper to Product’ ifasha abanyeshuri biga muri iryo shuri guhanga umurimo mu gihe bageze ku isoko ry’umurimo, batagendeye ku bumenyi bwo mu mpapuro gusa.
Umwe mu barangije witwa Umuhuza Salomon yagize ati “Icya mbere nkuye muri iri shuri ni imyumvire badutoje, ntabwo bakubwira kujya gushaka imirimo, ahubwo bakubwira kwimenya ukajya guhanga imirimo, kandi ugakora ibintu bifite ireme. Ntabwo ngiye gushaka akazi, ahubwo ngiye guhanga akazi mfashe sosiyete nyarwanda″.


Jean Baptiste Majyambere urangije icyiciro cya gatatu cya kaminuza mu bijyanye n’imisoro we yagize ati “Twize ibijyanye n’imisoro tubona ko dushobora gufasha Abanyarwanda. Abantu bajya muri bizinesi ariko rimwe na rimwe, bakajya muri uwo murimo batazi amategeko awugenga.”
“Icyo tugiye gufasha abantu ni ukubashishikariza umusoro, tunabereka ko kuwutanga bifitiye igihugu akamaro. Uzasanga ahanini umuntu atangira akazi atazi icyo amategeko ateganya, ejo ugasanga yahombye. Tugiye kwigisha tubungabunge bizinesi ziriho kandi zitere imbere″.
Mu kurushaho kunoza gahunda yihaye yo gufasha abanyeshuri guhanga imirimo,Ishuri rikuru rya INES-Ruhengeri kandi ryihaye igenamigambi rishya ry’imyaka itanu (2019-2023) nk’uko Padiri Dr Hagenimana Fabien, umuyobozi w’iryo shuri rikuru abivuga.
Ati “Dufite icyerekezo cy’imyaka itanu twihaye, mu kurushaho kunoza ubumenyi duha abatugana, ari byo kuba indashyikirwa mu kugira porogaramu zikenewe ku isoko ry’umurimo, guhuza ikoranabuhanga n’imiyoborere ya INES-Ruhengeri mu kurushaho kunoza no gushyira mu bikorwa icyerekezo cya kaminuza y’ubumenyingiro no kugeza ku baturage ibisubizo birambye binyuze mu bushakashatsi no kwigisha mu buryo buteye imbere mu guhanga umurimo″.
Ishuri rikuru rya INES-Ruhengeri rimaze gushyira ku isoko ry’umurimo abaryizemo 6777. Hari impinduka zimaze kugaragara mu iterambere ry’abatuye Akarere ka Musanze iryo shuri riherereyemo nk’uko byavuzwe na Uwamariya Marie Claire, umuyobozi w’akarere wungirije ushinzwe imibereho myiza y’abaturage.
Yagize ati “Ibyo twishimira dukura kuri iri shuri ni byinshi cyane. Hari iterambere rigaragarira amaso ku baturage bakikije iri shuri. Murabona uburyo umujyi wa Musanze ukomeje kuba icyitegererezo hazamurwa imiturirwa, byose turabikesha abarangije ubwubatsi , nta bibazo byinshi tugihura nabyo mu bijyanye n’ubutaka,abize hano barahindura ubuzima bw’abaturage mu buryo bugaragarira buri wese.”
Umuyobozi w’akarere wungirije kandi yavuze ikibazo cy’imbuto y’ibirayi cyakomeje kuba ingorabahizi cyamaze kuvugutirwa umuti,aho abaturage basigaye bahingira ku gihe imbuto nziza yatuburiwe muri Laboratwari za INES bikozwe n’abanyeshuri.
Umushumba wa Diyosezi ya Ruhengeri akaba n’umuyobozi w’icyubahiro wa INES-Ruhengeri, Harolimana Vincent, avuga ko hari gahunda nshya yiswe Smart Campus igiye kwifashishwa mu igenamigambi, hifashishwa gahunda yubakira ku ikoranabuhanga.
Ngo Smart Campus ni gahunda izoroshya imitangire ya serivise haba mu kwigisha hifashishijwe ikoranabuhanga ndetse no mu miyoborere y’ishuri.
Ni ku nshuro ya 10, kaminuza ya INES-Ruhengeri ishyize ku isoko abayizemo.
Mu barangije muri uyu mwaka, uwa mbere muri buri shami yahembwe mudasobwa igendanwa, indashyikirwa muri bose ahabwa mudasobwa na Frigo.
Amafoto :  Muzogeye Plaisir
Kureba andi mafoto y’ibirori kanda hano
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/ines-ruhengeri-yashyize-ku-isoko-ry-umurimo-719,Education
Abarimu 12 bakopeje abanyeshuri bakuwe ku rutonde rw’abacunga abakora ibizamini,"Ibyo abo barimu bakoze byagaragajwe mu mpera z’umwaka ushize, ubwo Minisiteri y’Uburezi (MINEDUC) yatangazaga amanota y’abana y’ibizamini bisoza amashuri abanza n’ay’icyiciro rusange. MINEDUC yavuze ko hari abanyeshuri 149 bakopeye ariko bakaba barakopejwe n’abarimu, abo banyeshuri n’abarimu bakaba barabihaniwe.
Ubwo icyo kibazo cyagaragazwaga, Umunyamabanga wa Leta muri MINEDUC ushinzwe amashuri abanza n’ayisumbuye, Dr Isaac Munyakazi, yavuze ko icyo ari igikorwa kitakwihanganirwa.
Yagize ati “Ni umuco w’uburiganya ugomba gucika. Iyo bikozwe n’umwana arabihanirwa, amanota ye yose ahinduka ubusa. Iyo bikozwe n’umwarimu uyobya umwana wize umwaka wose akavutswa amahirwe ye, ntitwamwihanganira, agomba gushyikirizwa inzego zibishinzwe agahanwa”.
Dr Alphonse Sebaganwa, umuyobozi mukuru w’ishami rishinzwe ibizamini n’isuzumabumenyi mu Kigo cy’Igihugu cyita ku Burezi (REB) aganira na Kigali Today, yavuze ko abarimu bakoze icyo cyaha bagejejwe mu nzego zibishinzwe.
Ati “Minisiteri y’Ubutegetsi bw’Igihugu yandikiye uturere idusaba kubahana, hanyuma twebwe twandikira Urwego rw’Igihugu rw’Ubugenzacyaha (RIB) ngo rubakurikirane. Twanafashe kandi icyemezo cyo kubakura ku rutonde rw’abacunga abakora ibizamini bityo babere urugero abandi”.
Nubwo mbere bavugaga ko ikibazo cy’abana cyagombaga kwigwaho ngo barebe niba hari abo amanota yabo yahabwa agaciro, Dr Sebaganwa yavuze ko abana bose bahanwe kimwe, ngo amanota yabo yose yateshejwe agaciro ariko bemerewe gusibira.
Umuvugizi wa RIB, Mbabazi Modeste, yemeza ko urwo rwego rwakiriye dosiye z’abo barimu.
Ati “Dosiye z’abo barimu zageze muri RIB, icyakora twamaze kuzigeza mu bugenzacyaha kugira ngo bakomeze gukurikiranwa ku cyaha bakoze”.
Abanyamategeko bavuga ko ikibazo cyo gukopeza abana kitari kimenyerewe, ngo bikaba bigoye kumenya niba ari ikosa risanzwe cyangwa ari icyaha giteganyijwe mu gitabo cy’amategeko ahana.
Icyakora bagira inama REB yo kugiteganya mu mabwiriza agenga ibizamini, kugira ngo niba kibaye ayo mabwiriza anagaragaze uko gihanwa hatabayeho gushakisha.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/abarimu-12-bakopeje-abanyeshuri-bakuwe-ku-rutonde-rw-abacunga-abakora-ibizamini,Education
Burera: Abakobwa 90 bavukijwe ishuri no gutwita barisubijwemo,"Ni abakobwa bari mu byiciro binyuranye aho bamwe bigaga amashuri abanza, no mu cyiciro cya mbere cy’amashuri yisumbuye.
Abo bakobwa bo mu mirenge ya Gahunga,Kinoni, Rugarama na Cyanika bari baritakarije icyizere cyo kwiga nyuma yo kumenya ko batwite imiryango yabo ikabanga.
Nyuma yo kubona ko abo bakobwa bugarijwe n’ibibazo binyuranye, umuryango Réseau des Femmes wabahurije hamwe ubashyira mu itsinda rya ‘Uri Nyampinga’ ,aho bagiye bahabwa amahugurwa ajyanye no kwibumbira hamwe bahugurirwa uburyo bwo kwishakamo ibisubizo.
Nyuma yo guhurizwa mu matsinda, abo bakobwa bagaragaje ko bifuza gusubira mu ishuri, abafite uburezi mu nshingano zabo mu Karere ka Burera babyakira neza nk’uko bivugwa na Mutoni Aliane uhagarariye umuryango ‘Uri Nyampinga’ mu Karere ka Burera.
Ati “Nyuma yo guhuriza abo bana mu matsinda tukabahugura, uko iminsi yagendaga ishira bakomeje kwigarurira icyizere bigera aho batwereka ko bashaka gusubira mu ishuri. Twabyakiriye neza, ni na cyo cyaduhurije hamwe n’abashinzwe uburezi mu Karere ka Burera hagamijwe gushakira imyanya abo bana mu mashuri anyuranye″.
Mu nama yahuje abo bana b’abakobwa, abayobozi banyuranye mu Karere ka Burera n’abafite uburezi mu nshingano zabo muri ako karere, tariki 13 Werurwe 2019 banzuye ko abo bana batangira amasomo yabo mu ntangiriro z’ukwezi kwa Gicurasi nk’uko byemejwe na Ruhanika Félix ushinzwe iterambere ry’umuryango mu Karere ka Burera wari uhagarariye akarere.
Abenshi muri abo bakobwa, ni abagiye gukomeza amasomo yabo mu mashuri yigisha imyuga aho bemerewe imyanya 55 muri TVET Kabona, ishuri ry’imyuga ry’akarere ka Burera.
Bizimana Jean Bosco, umuyobozi w’iryo shuri arizeza abo bakobwa ko bazafashwa bagahabwa ibyangombwa byose nta kiguzi mu rwego rwo kubasubiza icyizere cyo kwiga.
Agira ati “Dufite abaterankunga batandukanye bazabafasha, ndabizeye nk’uko abahungu babishobora namwe muzabishobora, abavuga ko batazi gusoma ntibagire impungenge turabigisha bakabimenya bagakomeza amasomo yabo y’imyuga. Mubishyiremo umwete umwuga ntusaza, uzabafasha kwihangira imirimo″.
Ni umwanzuro washimishije abo bana, bavuga ko kuba basubiye mu ishuri bigiye kubafasha gukabya inzozi zabo bahoranye batarahura n’ibizazane byo gutwita inda zidateganyijwe nk’uko bamwe babivuga.
Umwe muri bo witwa Uwizeyemariya Claire yagize ati “Batarantera inda nari mfite gahunda yo kuzaba umuntu utwara indege, kuba rero banyemereye kujya kwiga gukanika nzabikurikira neza nimbirangiza nzige indimi ahasigaye nkabye inzozi zanjye nzabe umupilote″.
Akimana Latifa ati “Nasamye inda niga mu wa gatandatu w’amashuri abanza, nkomeza kwihangana mbyara ngeze mu wa mbere w’amashuri yisumbuye ,ishuri ndivamo mbaho nabi none bansubije mu ishuri, ntabwo nakongera gupfusha ubusa amahirwe mpawe″.
Nyirasababera Adèle, umuhuzabikorwa w’umuryango Réseau des Femmes mu Ntara y’Amajyaruguru, yasabye abo bana gukura isomo mu buzima bubi banyuzemo, abasaba kugira intego imwe ibaganisha ku ndoto zabo baharanira kwigirira akamaro no kukagirira igihugu muri rusange.
Mu Karere ka Burera, mu myaka ibiri ishize hamaze kubarurwa abangavu bagera kuri 450 batwaye inda zidateganyijwe, abenshi muri bo bibaviramo guta ishuri.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/article/burera-abakobwa-90-bavukijwe-ishuri-no-gutwita-barisubijwemo,Education
Kaminuza zikomeje amarushanwa yo kunoza ibarurishamibare ryoroheye abaturage,"Amarushanwa yateguwe mu mpera z’umwaka wa 2018 yari agamije kwerekana imibare itangazwa na NISR, hagamijwe kuyigaragaza mu buryo bw’amashusho (infographic) mu rwego rwo kurushaho gufasha abaturage kumenya uko igihugu gihagaze mu iterambere.
Ayo marushanwa yitabiriwe na Kaminuza n’amashuri makuru 12 aho abanyeshuri 115 bahurijwe mu ma kipe 30 hatsinda ane muri yo.
 Abanyeshuri bane biga muri INES-Ruhengeri, batsinze ayo marushanwa bari mu byishimo, nyuma yo guhamagarwa mu matsinda abiri ya mbere yabaye indashyikirwa, aho bemeza ko hari byinshi bayungukiyemo.
Murebwayire Arnica wiga mu mwaka wa kabiri muri INES Ruhengeri ari ku isonga mu batsinze. Yagize ati “Ni amarushanwa meza, yadufashije gutekereza cyane tuvumbura uburyo bushya mu ibarurishamibare hifashishijwe amashusho ku buryo umuturage wese nubwo yaba atazi kwandika yareba ayo mashusho akamenya icyo avuga mu mibereho y’igihugu cye.”
Murebwayire avuga ko hari byinshi yungukiye muri ayo marushanwa harimo ubumenyi n’ibihembo.
Ati “Byamfashije gutinyuka, siniyumvishaga ko natsinda nk’umuntu wari abyitabiriye bwa mbere. Byose ni ukwigirira icyizere, ni ibintu birimo amafaranga. Nk’ubu nahawe amafaranga agera ku bihumbi 190 y’u Rwanda n’itike y’ibihumbi 50 na Computer ifite agaciro ka miliyoni eshatu n’ibihumbi magana atatu y’u Rwanda″.
Nkuko Murebwayire akomeza abivuga, ngo amasomo anyuranye bahabwa mu ishuri ryabo n’ikinyabupfura batozwa ni ryo banga bagendeyeho ryo gutsinda ayo marushanwa. Ibyo bihembo ngo bibahaye imbaraga zizatuma barushaho kuzamura urwego rw’ubushakashatsi muri gahunda y’ibarurishamibare.
Padiri Dr Hagenimana Fabien, Umuyobozi wa INES-Ruhengeri avuga ko gahunda INES yihaye ari ugutoza abanyeshuri gukora bakiga bafite intego zo guhanga imirimo, akavuga ko ari ryo banga ry’imyitwarire myiza mu marushanwa anyuranye ikomeje kuranga abanyeshuri bo muri INES.
Ati″Ibanga ni uburyo dutoza abana gukora, nk’uko twabyiyemeje tugitangira. INES ni igisubizo ku bibazo by’igihugu birebana n’umurimo n’iterambere, ni yo mpamvu abana banyura aha bagaragaza ko bashoboye kandi banarezwe. Kuba iri shuri ari iry’ubumenyi ngiro byorohera abana bacu kumva vuba ibibazo no kubibonera igisubizo, ni yo mpamvu amakipe abiri ya mbere muri 30 yahatanye, ari ay’abanyeshuri bacu, ibyo biduhesha ishema″.
Padiri Hagenimana yasabye abanyeshuri muri INES gukomeza kwigirira icyizere, bakora cyane kandi barushaho guharanira kuba aba mbere bashakira hamwe uburyo bateza igihugu imbere, binyuze mu bushakashatsi.
Amashami hafi ya yose ya Kaminuza y’u Rwanda yitabiriye ayo marushanwa yiyongereyeho za IPRCs eshatu na za Kaminuza n’amashuri makuru 11. Ishuri rikuru ry’ubumenyingiro rya INES-Ruhengeri ni ryo ryaje ku isonga nyuma y’uko abanyeshuri baryo bane bafashe imyanya ya mbere.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/article/kaminuza-zikomeje-amarushanwa-yo-kunoza-ibarurishamibare-ryoroheye-abaturage,Education
Ubuyapani bwatanze miliyoni 135Frw zo kunganira ibigo bibiri by’amashuri,"Ikigo cya Collège de Bethel cyigisha imyuga, cyahawe asaga miliyoni 74Frw ngo akazagifasha kubaka inzu y’uburyamo bw’abakobwa bagera kuri 600 biga muri icyo kigo kuko ngo ntaho bari bafite hahagije, na ho ikigo kindi gihabwa asaga miliyoni 61Frw kizubakisha ibyumba by’amashuri bitatu, icyo kwigishirizamo ikoranabuhanga n’ibindi.
Umuyobozi w’Inama y’ubutegetsi ya Collège Bethel wasinye ku masezerano y’iyo nkunga, Jean Marie Nkurunziza, yavuze ko yari ikenewe kuko abakobwa batagiraga aho barara bose.
Ati “Dufite abanyeshuri barenga 1200 barimo abakobwa 600, ariko abakobwa bose ntitwabashaga kubacumbikira ku buryo hari abo twakodesherezaga hanze. Iyi nkunga rero ije gukemura icyo kibazo bikazanatuma twongera umubare w’abakobwa biga imyuga nk’uko na Leta ibishyigikiye”.
Uretse inyubako, iyo nkunga izanadufasha kugura ibitanda 200 byo kuyishyiramo ndetse n’ibindi bikoresho by’abashinzwe abakobwa, iyo mirimo yose ngo ikazaba yarangiye mu mezi atandatu.
Umuyobozi w’ishuri rya Samaritan International School riherereye mu murenge wa Karangazi, Kabasinga Fatier, avuga ko yishimiye iyo nkunga kuko ibyumba by’amashuri byari bikenewe.
Ati “Twari dufite ibyumba bitandatu byonyine kandi tugomba kugira icyenda kugira ngo abana bige kuva mu kiburamwaka. Ikindi nta cyumba cy’ikoranabuhanga twari dufite kandi abana baba bagomba kuryiga nk’uko biri muri gahunda ya Leta, turashimira cyane Ubuyapani kuko busanzwe budufasha”.
Iyo nkunga kandi ngo izafasha iryo shuri kubaka inzu mberabyombi (salle polyvalente), ubwiherero ndetse no kugura ibigega byo kubika amazi bibiri.
Ambasaderi w’Ubuyapani mu Rwanda, Takayuki Miyashita wasinyanye amasezerano y’iyo nkunga n’abayihawe, yavuze ko igihugu cye gikorana neza n’u Rwanda kandi ko iyo mikoranire izakomeza.
Ati “Dushyigikira u Rwanda mu mishinga rwihitiyemo, ntabwo dutegeka ibyo duteramo inkunga, ubwo ni bwo buryo dukorana n’u Rwanda kandi tuzabikomeza, igikuru ni uko bigirira akamaro abaturage. Nishimiye iyo mikoranire kandi nizeye ko abaturage bafata neza ibyo bagezwaho”.
Mu myaka 21 ishize, Ubuyapani bwateye inkunga imishinga 95 mu rwego rw’uburezi, amazi, isuku n’isukura ndetse no mu buhinzi.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/ubuyapani-bwatanze-miliyoni-135frw-zo-kubaka-ibigo-bibiri-by-amashuri,Education
Abagore n’abakobwa mu Rwanda basigajwe inyuma imyaka 40 ,"Leta y’u Rwanda yashyizeho gahunda yo kugira byibura 30% by’abagore n’abakobwa mu nzego zifata ibyemezo, ikaba ari imyanya yihariwe gusa n’igitsina gore, hanyuma indi 70% isigaye igapiganirwa n’ibitsina byombi.
Impuguke zateraniye mu kigo Keppler gifasha abanyeshuri kwiga amasomo ya kaminuza ya ‘Southern New Hampshire’ yo muri Amerika bari mu Rwanda, zirifuza kubona abagore benshi barusha amahirwe abagabo.
Donatha Gihana usanzwe akora inyigo zitandukanye ku bijyanye n’uburinganire, avuga ko abagore n’abakobwa mu Rwanda bafite ubukererwe mu kwiga bugera ku myaka 40, akaba asaba inzego zitandukanye kubanza kuziba iki cyuho.
Ati “Nyuma y’imyaka 40 abagabo biga (mu myaka y’1940), nibwo umugore wa mbere yakandagiye mu ishuri, nabwo ntibyari byiza kuko kwari ukwiga gukubura”.
“Iyo dusuzumye dusanga hakiri urugendo runini rutazasozwa ejo rwo kuziba iki cyuho”, nk’uko Mme Gihana akomeza avuga ko umugabo/umuhungu w’iki gihe adakozwa ibyo guheka umwana, gukubura, kumesa…kugira ngo umugore n’umukobwa nabo bajye kwiga no gukora.
Umusesenguzi muri siyansi zigishwa mu mashuri makuru na kaminuza byo mu Rwanda, Dr Gasingirwa Marie-Christine avuga ko Abanyarwanda barangaye bigatuma abahungu biga igihe kinini hataratekerezwa ku bakobwa.
Ati “Nyamara bigaragara ko abakobwa n’abagore iyo bigishijwe byibura amashuri abanza, bigabanya impfu z’abana bavuka ku rugero rurenze 2% bitewe n’uko umubyeyi aba yajijutse akaba azi n’uburyo bwo gutegura indyo yuzuye”.
Umuyobozi wa gahunda z’umuryango RWAMREC ufasha abagabo guhindura imyumvire ku bijyanye n’uburinganire, Ngayaboshya Silas avuga ko ashyigikiye gahunda bise ivangura ryubaka, igamije guha abagore n’abakobwa amahirwe arusha ay’abagabo n’abahungu.
Ngayaboshya agira ati”Reka dufate ko twese tugiye mu Mujyi wa Kigali duturuka ahitwa ku Gisimenti, navuga ko abagabo bawugezemo ariko abagore bamwe baracyari aho ku Gisimenti, abandi wenda bageze nko kuri Convention Center”.
“Urumva ko abagore n’abakobwa bagomba kwihuta / kwihutishwa cyane”.
Umuyobozi wa Keppler ushinzwe amasomo, Teppo Jouttenus avuga ko Kaminuza ya ‘Southern New Hampshire’ nayo ishyigikiye uburezi buteza imbere abakobwa kurusha abahungu, bitewe n’uko nabo iwabo muri Amerika ngo bafite ikibazo cy’ubusumbane bw’ibitsina byombi.
Ati “dukora ku buryo abarangiza kwiga 50% bagomba kuba abahungu na 50% bakaba ari abakobwa, kugira ngo tugere kuri iyi nteko, abakobwa bahabwa ubufasha burenzeho burimo kubagira inama”.
Iki kigo kivuga ko cyafashije abenyeshuri 189 kwiga amasomo ya kaminiza yo muri Amerika, ndetse kugeza ubu abangana na 581 baracyarimo kwiga amasomo ashingiye ku ikoranabuhanga ritanga ibisubizo by’ibibazo bitandukanye.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/ibikorwa-by-uburezi/article/abagore-n-abakobwa-mu-rwanda-basigajwe-inyuma-imyaka-40,Education
Abafite ubumuga bagenewe arenga miliyari umunani yo kubigisha,"Umukozi w’ikigo cy’iyi Kaminuza cyigisha abatanga uburezi budaheza, Nshimiyimana Jean Bosco, avuga ko muri 2018 bageze mu tugari tune tw’imirenge ya Gahini na Mwiri mu Karere ka Kayonza, bagahura n’ababyeyi 52 barera abana bafite ubumuga.
Avuga ko ari ho bahera bemeza ko mu gihugu hose haramutse hakozwe ibarura ryimbitse, ngo haboneka umubare munini w’abana bafite ubumuga utajyanye n’uw’abarimu bafite ubushobozi bwo kubigisha.
Ati “Icyuho cyo kubura abarimu bashoboye kwigisha aba bana ni kinini kuko amashuri yahuguwe ni make, tugendeye ku byo tubona hano muri Kayonza, amashuri yahuguriwe kwigisha abana bose harimo n’abafite ubumuga, navuga ko ari nka 20%”.
Mu kiganiro Kigali Today yagiranye n’Umukozi ushinzwe uburezi bwihariye n’ubudaheza muri Minisiteri y’Uburezi(MINEDUC), Mary Kobusingye asobanura ko Leta yemeye amafaranga angana na 8,184,650,000frw yagenewe gufasha abafite ubumuga kwiga.
Kobusingye agira ati “Mu byakerereje politiki nshya y’uburezi budaheza harimo n’iyo ngengo y’imari kuko urabona ko ari nini, igomba kuzakoreshwa mu myaka itanu”.
“Abana batishoboye(bafite ubumuga)bagomba kwinjira mu ishuri, kurigumamo ndetse no gusoza amashuri. Tuzareba niba inzitizi bafite ari ukugera ku ishuri habe hashakwa akagare”.
“Tuzareba niba inzitizi ari ukutabasha gukurikira mwalimu kuko nta bikoresho afite, tuzahugura abarimu kugira ngo mu gihe bigisha habeho no gukoresha amarenga”.
Kobusingye akomeza avuga ko amashuri yose azasabira ubufasha abanyeshuri bafite ubumuga agomba kubuhabwa nk’uko ngo bisanzwe bigenda ku baba bagaragaje ibyo bibazo.
Amashuri abanza, ayisumbuye, ayigisha imyuga n’amakuru hose mu gihugu angana na 4,715 kandi yose agomba kwigishiriza hamwe abana bafite ubumuga n’abatabufite nk’uko Leta n’Umuryango w’Abibumbye babiteganya.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/ibikorwa-by-uburezi/article/abafite-ubumuga-bagenewe-arenga-miliyari-umunani-yo-kubigisha,Education
RDB yeguriye MINEDUC inshingano zo gucunga kaminuza ya Carnegie Mellon-Africa,"Ihererekanyabubasha ryabaye ku wa gatanu tariki ya 01/03/2019. Ku ruhande rwa RDB hari umuyobozi wayo mukuru, Clare Akamanzi, na Dr Eugene Mutimura, Minisitiri w’Uburezi. MINEDUC yahawe inshingano zo kugenzura ibirebana n’imyigishirize inoze muri iyo kaminuza.
Kaminuza ya Carnegie Mellon-Africa ifite ubuhanga mu myigishirize muri Afurika. Ku ruhande rwa Minisiteri y’Uburezi, ngo Abanyarwanda benshi bazahabwa amahirwe yo kuyigamo no kuvomamo ubumenyi bamwe bajyaga gushakira mu mahanga.
Ni byo Dr Eugene Mutimura yasobanuye ati “Turateganya ko kimwe cya kabiri ndetse no kurenzaho cy’abanyeshuri bo muri iyi kaminuza CMU bazaba ari Abanyarwanda. Ntakongera kohereza abanyeshuri hanze kujya gushakisha ubumenyi bashobora kubonera no muri iyi kaminuza”.
Kuva iyi kaminuza yagera mu Rwanda mu mwaka wa 2011, imaze kurangizamo ibyiciro bitanu muri ‘Masters’ byose hamwe byarangijemo abanyeshuri 145. Muri bo, 104 bangana na 80% ni Abanyarwanda nk’uko inkuru ya KT Press ibivuga.
Muri iyi kaminuza ya CMU-Africa iri mu Rwanda, amasomo y’icyiciro cya gatatu ‘Masters’ azajya atangwa mu gihe cy’imyaka ibiri nk’uko byemezwa na Cristal Rugege, umuyobozi muri CMU. Uyu mwaka Abanyarwanda bigamo bari ku kigero cya 50% by’abanyeshuri bose.
CMU yakira nibura 7% by’ababa barasabye kuyigamo, aho ngo baba babarirwa mu bihumbi ariko igatoranyamo abujuje ibisabwa. Imwe mu mbogamizi abashaka kuyigamo bahura na zo ni ukutamenya neza ururimi rw’icyongereza.
Clare Akamanzi uyobora RDB avuga ko kugira ngo ushaka kuyigamo abanza gukora ikizamini cya TOEFL (Test of English as a Foreign Language) ngo barebe aho ubumenyi bwawe bugeza mu icyongereza”.
Minisiteri y’Uburezi ivuga ko izakora ibishoboka byose kugira ngo Abanyarwanda bazatsinde icyo kizamini. Iyi kaminuza CMU ikaba by’umwihariko yaratangije umushinga wo kwigisha icyongereza mu mashuri yisumbuye.
Rugege avuga ko ku bwabo nka kaminuza bafashe inshingano zo gufasha abanyeshuri bayigamo kuba bamenya ururimi rw’icyongereza dore ko ari na rwo bigishamo. Rugege yagize ati “Twashatse umukozi ushinzwe gushaka abanyeshuri hano mu Rwanda. Twanatangije kandi indi gahunda yo kwigisha abantu icyongereza mu bihe by’ibyumweru bine mbere y’uko batangira amasomo”.
Urwego rwa RDB rwari rufite mu nshingano iyi kaminuza ya CMU, dore ko yafatwaga nk’umushinga uteza imbere ikoranabuhanga.
Urwo rwego rwemeza ko kuba iri mu Rwanda hari icyo bizongera ku iterambere ry’ubukerarugendo. Clare Akamanzi yagize ati “Kuba iyi CMU iri mu Rwanda bizatwinjiriza byinshi. Nk’ababyeyi b’aba banyeshuri b’abanyamahanga nibaza kubasura hari amafaranga bazasiga hano mu gihugu. Ibyo bizamura ubukungu, ikindi kandi bizanafasha abanyeshuri bacu kubona ubumenyi mpuzamahanga.”
Kaminuza ya Carnegie Mellon-Africa ikorera i Kigali mu nyubako ya Telecom House, ariko bikaba biteganyijwe ko igomba kujya mu nyubako yayo izuzura itwaye miliyoni 10 z’amadolari ya Amerika iherereye mu gace kahariwe inganda.
Ibikorwa byo kuyubaka bizatangira mu Ukuboza muri uyu mwaka wa 2019.
Muri Kigali hasanzwe hari ibindi bigo naza kaminuza zikomeye nka ALU(African Leadership University), AIMS (Africa institute for Mathematical Sciences ), ndetse n’amwe mu mashami ya Kaminuza y’u Rwanda.
Umunyamakuru wa Kigali Today/KT Radio
@ niwejambo
",https://www.kigalitoday.com/uburezi/ibikorwa-by-uburezi/article/rdb-yeguriye-mineduc-inshingano-zo-gucunga-kaminuza-ya-carnegie-mellon-africa,Education
Miliyari 2.7 zigiye gushyirwa mu mishinga yo kwigisha urubyiruko imyuga,"Byatangajwe ku itariki 01 Werurwe 2019, ubwo ba nyiri ibyo bigo bari mu gikorwa cyo gusinya amasezerano ajyanye n’iyo nkunga batewe, akaba ari amafaranga Banki y’isi yahaye u Rwanda muri gahunda zo gufasha urubyiruko kumenya imyuga yarufasha kwiteza imbere.
Iyo nkunga inyuzwa mu kigo cy’igihugu gishinzwe guteza imbere imyuga n’ubumenyingiro (WDA), ari na cyo kigirana amasezerano n’ibigo 91 byayihawe ku ikubitiro, igikorwa cyanitabiriwe na Minisitiri w’Uburezi, Dr Eugène Mutimura.
Minisitiri Mutimura yavuze ko icyo gikorwa ari inkunga ikomeye mu gushyira mu bikorwa gahunda ya Leta yo gushakira imirimo urubyiruko.
Yagize ati “Ibi bizatuma urubyiruko rwiga imyuga ruba rwinshi, bikazafasha Leta kugera ku ntego yayo yo kuba nibura abantu miliyoni 1.5 bazaba babonye imirimo kugera muri 2024. Ni ukuvuga ko buri mwaka hazajya hatangwa nibura imirimo ibihumbi 2114 idashingiye ku buhinzi”.
Mutimura yagize ati “Turashima cyane iki gikorwa kuko muri iki cyiciro cya mbere hazahugurwa abantu 4500, hakaba kandi hari n’icyiciro cya kabiri na cyo twifuza ko cyatangira bidatinze. Turahamya ko mu gihe kiri imbere tutazongera gukenera urubyiruko ruva mu bihugu duturanye ngo ruze gukora imirimo iwacu”.
Habineza Emmanuel ukuriye uruganda rukora imyenda, TAI Rwanda, ruri i Rwamagana, avuga ko iyo nkunga bahawe izagira akamaro kuko izasiga babonye abakozi bahagije b’uruganda kandi b’abahanga.
Ati “Baduhaye inkunga ya miliyoni 100Frw, tukaba duteganya guhugura urubyiruko 100 mu gihe cy’amezi ane kandi 70% muri bo tukazahita tubaha akazi. Abo bazaza biyongera ku bandi 150 twari dufite bityo dukore byinshi tubashe guhaza isoko”.
“Mbere twahuguraga abakozi ku giti cyacu bikaduhombya kuko uwiga hari byinshi yangiza. Iyi nkunga rero ije ikenewe kuko izadukuriraho cya gihombo twagiraga, cyane ko guhugura umuntu umwe nibura byatwaraga amafaranga ari hagati y’ibihumbi 800 na miliyoni imwe”.
Umuyobozi wa WDA, Pascal Gatabazi, yavuze ko nubwo ari abantu benshi bazafashwa kumenya imyuga bidahagije kuko ababikeneye bagihari.
Ati “Uyu mushinga umwe ntuhagije ngo abakeneye guhugurwe babe barangiye, Leta izakomeza gushaka imbaraga kugira ngo imishinga myiza nk’iyi izakomeze”.
Ibigo bibona inkunga muri uwo mushinga wiswe SDF (Skills Development Fund), ababikuriye bandika imishinga yabo bakayigeza muri WDA, noneho hakabaho gutoranya izaterwa inkunga nyuma y’igenzura ry’aho bakorera n’ibyo bakora.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/miliyari-2-7-zigiye-gushyirwa-mu-mishinga-yo-kwigisha-urubyiruko-imyuga,Education
Imyuga yatumye batangira gukorera amafaranga bakiri ku ishuri,"Rwabitangaje ubwo rwahabwaga impamyabushobozi n’iki kigo tariki 28 Gashyantare 2019, ariko rukagira impungenge z’uko kuzabona ibikoresho byo kwifashisha muri iyi myuga bitazoroha.
Sabine Ishimwe wize ibijyanye no kuboha imipira, za napero n’utwenda tw’abana, yarangije ari uwa mbere n’amanota 99%.
Ashobora gukora imipira abanyeshuri bigana ine ku munsi, n’iy’abantu bakuru bakunze kwita amashweta atatu ku munsi. Akuyemo igishoro aba yatanze ku budodo, buri mupira awukuramo byibura amafaranga 1500 y’inyungu.
Ni ukuvuga ko ku munsi ashobora kubona inyungu iri hagati y’amafaraga 4500 n’6000 aramutse abonye ibiraka bihagije.
Nyamara ngo iyo ataza kwiga ntiyari kuyabona, dore ko ngo yari amaze imyaka ine ahagaritse kwiga nyuma yo kurangiza icyiciro cya mbere cy’amashuri yisumbuye, kubera ko nyina atari kumubonera amafaranga y’ishuri.
Kugeza ubu ngo iyo abonye ibiraka aza kuri YEGO Center bakamutiza imashini agakora. Kugira ngo abashe gukora yisanzuye bisaba ko yibonera imashini ye, ariko kuyibona ntibyoroshye kuko ihenda.
Agira ati “Ahantu ntuye ibiraka biraboneka. N’ejo navuye hano kuri YEGO Center gukora imipira. Gusa kuzabasha kwigurira imashini ntibizanyorohera kuko igura ibihumbi 200.”
Kubera ko abana ubwabo batabasha kwibonera ibikoresho, umuyobozi w’Akarere ka Gisagara, Clémence Gasengayire, asaba ababyeyi kubibafashamo kugira ngo boye gupfusha ubusa amezi atanu bamaze bajya kwiga, bataguma mu rugo ngo babafashe imirimo.
Yabibasabye muri aya magambo “Mu myaka weza, ushakishemo imashini uzifashisha. Mwiba ba bandi batekereza ngo akarere karabigishije nikabagurire n’imashini. Twatekereje kubigisha, ariko namwe nimubashakire ibikoresho.”
Icyakora, uru rubyiruko ruvuga ko bitazorohera ababyeyi kubona izo mashini kuko abenshi ari abo mu cyiciro cya mbere n’icya kabiri cy’ubudehe.
Yemwe ngo n’imyumvire ya benshi ntiyatuma bumva ko bagomba kubafasha gufata inguzanyo, nk’uko bivugwa na Claudine Uwimana wakoraga urugendo rw’amasaha atanu ajya anava kwiga kudoda.
Agira ati “Inguzanyo biciye ku babyeyi ntabwo byadukundira, kuko bamwe na bamwe baba batanifashije. Nkanjye kereka wenda ninishakashakira ubushobozi nkagira n’ababimfashamo.”
Visi Meya Gasengayire anavuga ko n’ubwo basabye ababyeyi gukora uko bashoboye bakababonera ibikoresho, na bo bazaguma kubakurikirana.
Anatekereza ko nibibumbira mu makoperative nk’uko babibasabye, hari igihe bazababonera inkunga nk’uko byagendekeye 59 barangije mu cyiciro giheruka babonewe imashini zo kudoda n’urwego rw’abagore (CNF).
Bibaye ku nshuro ya gatatu YEGO Center ya Gisagara itanga impamyabushobozi ku rubyiruko rwahize imyuga.
Muri 75 bazihawe tariki 28 Gashyantare 2019 harimo abahungu 8 gusa. Bose hamwe bize ari 76, umwe muri bo wagize amanota 40 gusa we yasabwe gusibira.
",https://www.kigalitoday.com/uburezi/ibikorwa-by-uburezi/article/imyuga-yatumye-batangira-gukorera-amafaranga-bakiri-ku-ishuri,Education
Perezida Kagame asanga nta kosa mu gusibiza umwana watsinzwe,"Yabivuze ubwo yagendereraga Akarere ka Nyamagabe, tariki 26 Gashyantare, nyuma yo kugaragarizwa n’umuyobozi w’aka karere ko mu mbogamizi bafite mu burezi, harimo iyo guta ishuri kw’abana, bivuye ku kutishimira gusibizwa.
Bonaventure Uwamahoro, ari we muyobozi w’Akarere ka Nyamagabe, yagize ati “Bigaragara ko umubare w’abana bata ishuri uri hejuru cyane, abarimu na bo bakomeje gutesha abana ishuri kuko babasibiza ku kigero kiri hejuru.”
Ibi yabivugiye ko muri aka karere, abana biga mu mashuri abanza bataye ishuri kugeza ubu ari 4.1%, naho abaritaye mu mashuri yisumbuye ari 3.8%.
Naho ku bijyanye no gusibiza, mu ntangiriro z’uyu mwaka w’amashuri hasibijwe 11.7% bo mu mashuri abanza, hanasizibwa 3.8% mu mashuri yisumbuye.
Perezida Kagame we yabwiye uyu muyobozi ko gusibiza abana batatsinze atari ikosa.
Ati “Sinibwira ko hari umwarimu wifuza gusibiza abanyeshuri. Ariko umunyeshuri utatsinze, we bamwimura bate?”
Yavuze rero ko hari igihe umunyeshuri atsindwa kubera kwigishwa nabi, akaba ari na yo mpamvu inshingano y’ubuyobozi bukuru bw’igihugu ari ugushaka ukuntu abarimu bongererwa ubushobozi.
Ati “Ari ubushobozi bw’imyigishirize, ari n’ubushobozi bw’ibyo bahembwa, ibyo tugerageza iteka kureba uko byatera imbere. Ngira ngo natwe dukeneye kuzongera imbaraga, ntabwo kenshi biba bihagije, hagomba kugira igikorwa kugira ngo birusheho gutera imbere.”
Perezida Kagame kandi yibukije ko mu byo ubuyobozi bw’igihugu bwakoze harimo gushyiriraho abarimu uburyo bwo guhabwa inguzanyo ku buryo buhendutse, no kuba abarimu baherutse kongererwa imishahara.
Ati “Umushahara uwongera uko ushoboye, ntabwo wongera ibihagije umuntu. Ariko icyo kiba ari ikimenyetso cyiza.”
Mu zindi mpamvu zishobora gutuma umunyeshuri asibira, ngo hari n’izituruka ku banyeshuri ubwabo ndetse no ku babyeyi.
Yabasabye na bo gushyiraho akabo, kugira ngo abana bose bige batsinde, bityo u Rwanda rugire uburezi bumeze neza, n’abana biga bakamenya, bazashobora gukorera igihugu cyabo.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/ibikorwa-by-uburezi/article/perezida-kagame-asanga-nta-kosa-mu-gusibiza-umwana-watsinzwe,Education
Harategurwa inkoranyamagambo y’abakoresha amarenga ,"

Umunyamabanga nshingwabikorwa w’inama y’igihugu y’abafite ubumuga mu Rwanda Emmanuel Ndayisaba avuga ko muri serivisi zitangwa na Polisi, kwa muganga, mu nkiko, mu biro bitandukanye by’inzego za Leta, no mu bigo by’ amashuri ya leta n’ibyigenga badafite abazi kuvugana n’abafite ubumuga mu rurimi rw’amarenga akoreshwa n’abafite ubumuga bwo kutavuga.
Emmanuel Ndayisaba avuga ko gukuraho iyi mbogamizi, Inama y’igihugu y’abafite ubumuga mu Rwanda barimo gutegura inkoranyamagambo y’ururimi rw’amarenga izajya ikoreshwa mu kwigisha mu mashuri amanza n’ayisumbuye, bikureho imbogamizi zo kutamenya ururimi rw’amarenga muri serivisi zitangwa mu Rwanda.
Ndayisaba avuga ko Inama y’igihugu y’abafite ubumuga mu Rwanda yabonye umuntu uyifasha gutegura iyi nkoranyamagambo kandi ngo mu mwaka w’ingengo y’imari 2020 - 2021 izaba yashyikirijwe ikigo g’igihugu gishinzwe uburezi REB kugira ngo gitegure uko yatangira gushyirwa mu mashuri.
Kigali Today ivugana n’umuyobozi wa REB Dr. Irenee Ndayambaje avuga ko iyo gahunda ihari kandi izafasha politiki y’uburezi budahezwa yamaze kwemezwa n’inama y’abaminisitiri mu ntangiriro 2019.
“Ni igisubizo kidufasha, kugira ngo abana bafite ikibazo cyo kutavuga no kutumva bashobore gufashwa mu burezi.”
Amwe mu mashuri yigisha ururimi rw’amarenga mu Rwanda avuga ko iyi gahunda igiyeho byafasha abanyarwanda benshi ndetse bigakuraho ihezwa n’akato abafite ubumuga bwo kutumva bakorerwa bitewe n’ubumenyi buke ku rurimi rw’amarenga.
Dusingizimana Zachary umuyobozi w’Ubumwe Community center yigisha ururimi rw’amarenga mu bana bahigira avuga ko kwigisha ururimi rw’amarenga byatangirira mu mashuri yigisha uburezi (TTC) kugira ngo abayarangizamo bashobore gutanga ubwo bumenyi.
Dusingizimana avuga ko mu gihe bamaze bigisha uru rurimi babonye ntabigoranye, cyakora atanga imbogamizi babonye ziterwa n’uko ikigo gishinzwe uburezi REB kitajya gitegura ikizami kirebana n’abana bihariye bakoresha ururimi rw’amarenga.
“Bisa nk’aho ikizami kibazwa mu rurimi rusanzwe kandi abana batavuga hari ibyo baba badasobanukiwe, bagombye gutegura integanyanyigisho yihariye, hakaba n’ikizami kihariye kijyanye n’imyigishirize kuko nk’abafite ubumuga bwo kutumva ntibavuge ntibanakoresha amasaku, iyo abajijwe bituma abana batsindwa.”
Dr. Irenee Ndayambaje avuga ko iyi nteganyanyigisho nitangira gushyirwaho igomba kujyana n’uburyo bw’imibarize.
“ibi ni ibitekerezo biza kandi bidufasha kuvugurura. Mu gihe hateguwe integanyanyigisho y’ururimi rw’amarenga haba n’itegura imibarize, nkuko umwarimu wigisha siporo ategura isomo ryo gusimbuka, ariko se umwana udafite amaguru we bigenda bite? Ubwo mu gutegura ibazwa n’ibi bizajya byitabwaho hategurwe ibibazo bitandukanye n’ufite ubumuga bwo kutumva no kutabona yisangemo.”
Mu ibarura rusange riheruka gukorwa mu Rwanda 2012, ryagaragaje ko Abanyarwanda ibihumbi 446 bafite ubumuga.
Inama y’igihugu y’abafite ubumuga mu Rwanda yo ivuga ko mu Rwanda habarurwa abanyeshuri ibihumbi 42 bafite ubumuga biga mu mashuri kandi bakeneye koroherezwa mu myigire yabo kuko hari ubumenyi bwihariye bakenera butaboneka mu mashuri ya Leta asanzwe, ahubwo buboneka mu mashuri yihariye kandi ahenda.
Umunyamakuru wa Kigali Today/KT Radio
@ sebuharara
",https://www.kigalitoday.com/uburezi/ibikorwa-by-uburezi/article/harategurwa-inkoranyamagambo-y-abakoresha-amarenga,Education
Muri 2018 amanota muri kaminuza yagurwaga amafaranga ibihumbi 525 - TI ,"Iyi raporo ivuga ko umwarimu wigisha muri kaminuza yemera guha amanota y’ubuntu umunyeshuri wamuhaye byibura amafaranga ibihumbi magana atanu ya ruswa.
Ni mu gihe umuturage wifuzaga gutsinda urubanza mu rukiko, ngo yageneraga umucamanza ruswa y’amafaranga atari munsi y’ibihumbi 200, naho uwifuzaga ko umupolisi ku muhanda amurekura yakoze amakosa atandukanye, ngo yatangaga byibura ibihumbi 128.
Raporo ya Transparency(TI-Rwanda) ivuga ko bamwe mu bakorera inzego zirimo amashuri makuru, ubucamanza, Polisi ishinzwe umutekano wo mu muhanda, amashuri y’ubumenyingiro n’ahandi, hatanzwe ruswa ingana na 7,717,641,193 FRW.
Uyu muryango ukomeza uvuga ko mu mpuzandengo, buri muntu mu batanze ruswa muri 2018 yatanze amafaranga 58.065, mu gihe muri 2017 ruswa kuri buri muntu yabarirwaga kuri 36.173 FRW mu gihe muri 2016 buri muntu ngo yatangaga ruswa ingana na 43.743 Frw.
Umunyamabanga Uhoraho muri Ministeri y’Ubutabera, Mukeshimana Beatha asobanura ko n’ubwo hari abarega abacamanza n’abapolisi kwakira ruswa, abenshi ngo baba nta bimenyetso bihagije bafite.
Ati “Umuntu avuga ko abacamanza cyangwa abapolisi bariye ruswa cyane cyane iyo bamufatiye icyemezo atishimiye cyangwa uwo baburanaga yamutsinze”.
“Sinavuga ko abantu bose ari abere kuko kiriya ni icyaha umuntu wese atapfa kuvumbura, ariko niba ubona umuntu akwaka cyangwa aganisha ku kwaka ruswa, mutange kuko itegeko rirabisaba”.
Ikijyanye no kugura amanota muri kaminuza ntacyo inzego zikuriye amashuri makuru zifuje kukivugaho.
Umuyobozi nshingwabikorwa wa Transparency International Rwanda, Mupiganyi Apollinaire avuga ko inzego hafi ya zose zifite aho zihurira n’abaturage ari zo zikigaragaramo ruswa.
Mupiganyi akomeza agira ati “twahuriye hano kugira ngo turebe ukuntu hafatwa ingamba, twagerageje kugaragaza bamwe mu bacamanza bafata ibyemezo bidashingiye ku mategeko”.
“Mwumvise iby’umucamanza muri Rusizi warekuye ukurikiranyweho icyaha cya ruswa cyangwa kunyereza umutungo ngo n’uko agiye gukora ubukwe, ese ubwo si ukumufasha kugira ngo ya mafaranga akekwaho ayakoreshe mu gukora ubwo bukwe!”
Umuryango TI-Rwanda wanagaragarije inzego ko kutubahiriza amasezerano hagati yazo n’abashoramari mu itangwa ry’amasoko, igenamigambi ritizweho neza, imitungo yatawe, imanza zitaciwe ndetse n’imicungire itanoze y’umutungo, bihombya Leta.
Urwego rw’Umugenzuzi Mukuru w’Imari (OAG) ruvuga ko mu mwaka wa 2017/2018 abakozi mu nzego zitandukanye ngo banyereje amafaranga arenga miliyari 1.6, ariko kugeza ubu amaze kugaruzwa ngo ntarenga 4.6% byayo.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/amashuri/article/mu-2018-amanota-muri-kaminuza-yagurwaga-amafaranga-ibihumbi-525-ti,Education
Wisdom School irasaba uburenganzira bwo gukomeza gucumbikira abana ,"Abo babyeyi babigarutseho mu nama yabahuje n’ubuyobozi bw’ishuri tariki 24 Gashyantare 2019, yitabirwa n’ababyeyi basaga 800 barerera muri iryo shuri, basuzumira hamwe itegeko rirebana na gahunda ya Leta ibuza ibigo by’amashuri gucumbikira abana bo mu mashuri y’inshuke n’amashuri abanza.
Ni itegeko riri mu igazeti ya Leta No 008/2016/MINEDUC ryo kuwa 14/11/2016 mu iteka rya Minisitiri rigena amabwiriza yerekeye ishyirwaho ry’amacumbi y’abanyeshuri mu mashuri abanza n’ayisumbuye.
Ingingo ya kabiri y’iryo teka igira iti “Mu mashuri abanza ya Leta, ahuriweho na Leta n’abikorera ku bwamasezerano, n’ayigenga abanyeshuri bose biga bataha”.
Ingingo yaryo ya kane ivuga ko amashuri abanza asanzwe acumbikira abanyeshuri ahawe igihe kitarenze imyaka itatu uhereye ku munsi iryo teka ritangarijweho mu igazeti ya Leta ya Repuburika y’u Rwanda kugira ngo abe yahuje imikorere yayo n’ibiteganywa n’iri teka.
Ni icyemezo cyababaje ababyeyi barerera muri Wisdom School ubwo bibutswaga iryo teka, bavuga ko kuba Wisdom icumbikira abana, bifasha abayeyi, bigafasha kandi n’abana b’imfubyi n’abandi batabana n’ababyeyi babo.
Abenshi mu babyeyi baganiye na Kigali Today baratakambira Leta bayisaba kurekera ishuri rya Wisdom uburenganzira bwo gucumbikira abana.
Uwitwa Manirafasha Jean Claude wo mu Karere ka Nyamasheke agira ati “Maze imyaka ibiri nderera hano, umwana wanjye yigaga muri Uganda muri Kabare Parents School, numvise kuri radio ko Wisdom ari ishuri ryigisha neza, ndarisura nsanga ubumenyi ritanga ni bwo nkeneye kuruta muri Uganda”.
Akomeza agira ati “Njye n’abandi babyeyi 15 ba Nyamasheke, twafashe umwanzuro wo gukura abana muri Uganda tubazana hano. Byatubabaje tubwiwe ko tugiye gusubizwa abana kubera itegeko ryashyizweho. Ndi mubatakambira Leta ngo idufashe irekere Wisdom School uburenganzira bwo gucumbikira abana, abenshi turi abakozi ba Leta, umugore aba ukwe, nanjye nkaba ukwanjye gusigira umwana umukozi, twasanze atari byiza, Leta nice inkoni izamba”.
Bavuga kandi ko muri Wisdom bahafata nko mu rugo aho umuyobozi w’ishuri n’umuryango we babana n’abana, bagasanga nta mpungenge Leta yakagombye kugira ibuza iryo shuri gucumbikira abana mu mashuri abanza.
Mukamana Donatille ati “Ni agahinda kuko iki kigo cyajyaga cyakira abana baturutse hirya no hino, hari imfubyi, hari ababyeyi batakibana, ababyeyi bakorera muri za diaspora, ababyeyi b’abapolisi bajya mu butumwa, ni yo mpamvu nanjye ntakambira Leta ngo twumve”.
Akomeza agira ati “Abana bagiye kubaho nta gikurikiranwa, ntabwo baziga neza, ariko hano nta kibazo umwana yari afite, hari amacumbi meza kandi ahagije, bagaburirwa neza, aha ni mu rugo pe nanjye nabishimangira, nta kintu na kimwe babuze, umuyobozi w’ikigo n’umugore we baremeye baba hano mu kigo ni nk’aho abana babana n’ababyeyi babo, Leta nitabare pe!!! itwumve”.
Nubwo iryo teka ribuza ibigo by’amashuri gukomeza gucumbikira abana bato, muri iryo teka harimo ingingo yemerera amashuri kuba yakwakira abana bitewe n’impamvu zinyuranye.
Muri iyo ngingo ya kabiri, hari igika kigira kiti “Icyakora, iyo hari impamvu zituma habaho abana badashobora kwiga bataha iwabo, akarere gasaba mu nyandiko Minisiteri ifite uburezi mu nshingano kubemerera kwiga bacumbikiwe n’ishuri, nayo ikabifatira icyemezo ishingiye kuri raporo yakozwe n’ikigo gifite ireme ry’uburezi mu nshingano zacyo”.
Kuri iyo ngingo, Ubuyobozi bw’ishuri rya Wisdom bukomeje kuvugana n’Akarere ka Musanze,mu rwego rwo gushakira hamwe uburyo icyo kibazo cyakemuka.
Nduwayesu Elie, umuyobozi wa Wisdom School agira ati “Hano dufite abana benshi b’imfubyi bishyurirwa n’imiryango inyuranye, dufite n’abana bafite ababyeyi baba hanze y’igihugu, abana b’abasirikare n’abapolisi baba mu butumwa mu mahanga n’abandi, ni ikibazo komite yagejeje ku babyeyi barerera muri iri shuri ababyeyi bemeza ko iyo komite nyobozi y’ababyeyi muri Wisdom School yandikira Akarere ka Musanze kugira ngo gahunda zasabwe mu itegeko zikurikizwe Minisiteri ibishinzwe izahe Wisdom School uburenganzira bwo gucumbikira abana muri 2020”.
Umuyobozi w’ishuri avuga ko ¾ by’abana bacumbikirwa muri Wisdom bafite ibibazo byihariye.
Kuva mu mwaka wa 2010, ishuri rya Wisdom School ricumbikira abana baryigamo. Ubu mu mashuri abanza ricumbikiye abasaga 400, aho bamwe bafite ababyeyi bakorera hanze y’igihugu abandi bakaba abanyamahanga baturuka mu bihugu binyuranye bazana abana babo bakurikiye ireme ry’uburezi.
Mu bihugu15 birerera muri Wisdom School birimo n’Abanyarwanda baba mu mahanga (Diaspora) harimo u Bwongereza, u Butaliyani, u Bufaransa, Norvège, Mozambique, Centrafrique, Uganda, Mali, Afurika y’epfo, Repubulika Iharanira Demokarasi ya Congo, u Burundi,Kenya n’ibindi.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/wisdom-school-irasaba-uburenganzira-bwo-gukomeza-gucumbikira-abana,Education
Abize ubumenyingiro barasabwa guhanga imirimo no gutanga akazi,"Kwisiga Amoni, intumwa ya Minisiteri y’Uburezi yabisabye abanyeshuli barangije icyiciro cya mbere cya kaminuza mu bijyanye n’amasomo y’ubumenyi mu by’ubwubatsi(Civil Engineering) mu ishuri ry’imyuga rya Saint Joseph riherereye mu mujyi wa Kigali.
Uwo muyobozi yababwiye ko nibashyira mu bikorwa ibyo bize bizabafasha kwigirira akamaro ndetse bakakagirira n’igihugu muri rusange.
Mu gihe basozaga amasomo yabo, bahabwa impamyabushobozi z’icyiciro cya mbere cya kaminuza mu bijyanye n’amasomo y’ubumenyi mu by’ubwubatsi, Kwisiga Amoni yababwiye ko barangije mu gihe cyiza, aho igihugu cy’u Rwanda gifite ibikorwa remezo byinshi birimo kwiyongera umunsi ku munsi, bityo ko ari amahirwe kuri bo.
Yagize ati “Yego muhawe ubumenyi, turabizeye, ariko nimube ibisubizo byo guhanga umurimo mushyira mu bikorwa ibyo mwize, aho gutegereza kwaka akazi”.
Kwizera avuga ko yizeye adashidikanya ko amasomo abo banyeshuri bahawe yari akenewe, kuko ibijyanye n’ubumenyingiro biri mu bikenewe ku isoko ry’umurimo hanze aha.
Frère Pie Sebakiga, umuyobozi w’ishuri ry’imyuga rya Saint Joseph yemeza ko abanyeshuri bahawe impamyabushobozi bafite ubumenyi buhagije , kandi ko nta kabuza bazagaragaza ubuhanga mu byo bazakora.
Yagize ati “Hano twigisha abana tukabaha amasomo ajyanye n’ibikenewe ku isoko ry’umurimo mu bijyanye n’ubwubatsi. Akarusho muri ibyo ni uko ibijyanye no gushyira mu bikorwa ibyo bize (pratique)biba biri ku ikigero cya 70 ku ijana, naho kwiga mu magambo ni 30 ku ijana by’amasomo”.
Abanyeshuli barangije na bo bavuga ko biteguye guhangana n’abandi bababanjirije bari hanze mu kazi, kuko ngo bigishijwe neza. Mukashyaka Leoncie, umwe muri bo yavuze ko biteguye neza kujya ku isoko ry’umurimo.
Ati “Mu masomo twize hano harimo ajyanye no kumenya uko ubutaka bumeze, gukora imihanda, kubaka amazu ndetse no kumenya ibijyanye n’amazi. Icyo nshingirao mvuga ko twiteguye neza ni uko ahanini amasomo yacu twakoze pratique nyinshi kurusha ibiri mu magambo”.
Nshimiyimana Emmanuel we yavuze ko azagira uruhare mu kugabanya abashomeri.
Ati “Nyuma y’ibi byose nize ndabona ngiye guhanga umurimo aho nzashinga inzu ifasha abantu gukora inyigo mu by’ubwubatsi, kandi nzaha n’akazi abazaba babishoboye batagafite”.
Abanyeshuri bahawe impamyabushobozi mu ishami ry’imyubakire muri Saint Joseph Integrated Technical College ni 93, ikaba ari inshuro ya kane iryo shuri rishyize hanze abaryizemo imyuga. Muri abo 93, abakobwa ni 11 naho abahungu ni 82.
Umunyamakuru wa Kigali Today/KT Radio
@ niwejambo
",https://www.kigalitoday.com/uburezi/amashuri/article/abize-ubumenyingiro-barasabwa-guhanga-imirimo-no-gutanga-akazi,Education
Muri gahunda ya Leta y’imyaka irindwi harimo kongera abiga ubumenyingiro ,"Minisiteri y’uburezi yabivuze ubwo yafunguraga ku mugaragaro Ishuri rya Nyabihu TVET ifite ishami ry’icyitegererezo rizigisha ubumenyi buhanitse mu ikoranabuhanga n’itumanaho (Rwanda Coding Academy).
Dr. Eugene Mutimura Minisitiri w’uburezi avuga ko abana batoranywa kwiga mu ishuri ry’ikoranabuhanga Coding Academy hagendewe ku buhanga n’uburyo batsinze ibizamini bisoza icyiciro cya mbere cy’amashuri yisumbiye mu bugenge, mu mibare, icyongereza n’andi masomo ajyanye n’ikoranabuhanga.
Minisiriri Mutimura, avuga ko gutangiza ishuri ry’ikoranabuhanga ariryo Rwanda Coding Academy no gutaha ishuri rya TVET rya nyabihu bifatwa nk’ibikorwa by’indashyikirwa mu kuganisha igihugu mu cyerekezo 2020 bateza imbere ubushobozi bw’Abanyarwanda hatagendewe guhora hitabazwa abanyamahanga.
Avuga ko muri gahunda ya guverinema y’imyaka irindwi mu hazongerwa umubare w’Abanyeshuri biga ubumenyingiro.
Ni mu muhango wabereye ku cyicaro cy’iryo shuri tariki 22 Gashyantare 2019 biba ku nshuro ya mbere mu Rwanda hafunguwe ishuri rizigisha ubumenyi buhanitse mu ikoranabuhanga n’itumanaho, mu gukemura ikibazo cyo guhora igihugu cyifashisha impuguke zaturukaga mu mahanga zitangwaho ingengo y’imari nini.
Minisiteri ishinzwe ikoranabuhanga na Inovation, yemeza ko ari ishuri rizibanda mu kwigisha ibijyanye na Porogaramu za Mudasobwa (software development), umutekano w’ikoranabuhanga (Internet security) no gukoresha imashini zifite ubwenge bwisumbuyeho.
Ingabire Paula, Minisitiri wa ICT agira ati “Rwanda Coding Academy, ni ishuri ryitezweho kuziba icyuho cya za Porogaramu za Mudasobwa zajyaga zitumizwa mu mahanga no kugabanya inzobere tujya twitabaza zituruka hanze, ndetse bikazongera n’abahanga ba za mudasobwa, bashobora kwifashishwa mu bindi bihugu.
Bamwe mu bana biga muri iryo shuri baganiye na Kigalitoday, bavuga ko bazakorana umurava n’ubwitange bahesha igihugu agaciro nyuma yo kugirirwa icyizere bagatoranywa muri benshi.
Hirwa Blessing ati “umunsi wa mbere bambwira ko natoranyijwe mu baziga muri iki kigo, nabanje gutekereza ko ari inzozi, nahoze nkunda computer nkumva nzaba umuntu ukomeye mu mikorere ya mudasobwa, ndashimira Perezida wa Repuburika wazanye iki kigo, nubwo atari hano mubimutubwirire. Yarakoze kandi amahirwe duhawe ntituzayapfusha ubuSa”.
Kibukayire Peace ati “twarishimye cyane kugirirwa icyizere cyo kuba twaraje muri iki kigo, turabizi mudutezeho byinshi kandi turabasezeranya ko impano mwaduhaye tuzayibyaza umusaruro dukora uko dushoboye kugira ngo tuzaheshe ishema abayobozi bacu”.
Hari ababyeyi bitabiriye uwo muhango bagaragaje akanyamuneza ko kuba abana babo biga mu ishuri ryiza, bashimira imiyoborere myiza yita ku burezi bw’abana aho bavuze ko biteguye kugira uruhare mu myigire y’abana.
Mutamuriza Beatrice wavuze mu izina ry’ababyeyi ati “turashimira Perezida Kagame uburyo akomeje guteza imbere ikoranabuhanga, ni igikorwa tuzirikana nk’ababyeyi,inkunga yacu ni ukubaba hafi dusaba na barumuna babo gukora cyane bagahembwa nk’uko aba bahembwe kwiga muri iri shuri”.
TVET ya Nyabihu ifite abana 129, mu gihe mu ishami ry’ikoranabuhanga n’itumanaho (Rwanda Coding Academy) hatangiye abana 60.
Ishuri rya Rwanda Coding Academy, ni gahunda Leta iteganya kugeza mu ntara zose z’igihugu.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/muri-gahunda-ya-leta-y-imyaka-irindwi-harimo-kongera-abiga-ubumenyingiro,Education
Bitarenze ukwa kane haratangwa miliyoni zirindwi z’ibitabo by’Ikinyarwanda,"Byatangarijwe mu muhango wo kwizihiza umunsi mpuzamahanga w’ururimi kavukire wabereye mu karere ka Rulindo kuri uyu wa 21 Gashyantare 2019. Abitabiriye icyo gikorwa bakaba bashimye uko abana bafashwa n’imishinga ya Mureke Dusome na Soma Umenye iterwa inkunga na USAID basoma Ikinyarwanda.
Ibyo bitabo ngo bizatangwa bitarenze ukwezi kwa Mata uyu mwaka, bikazagezwa ku bigo by’amashuri byose byo mu Rwanda, bikaba bigenewe abana bo mu mwaka wa mbere, uwa kabiri n’uwa gatatu b’amashuri abanza, hagamijwe ko bose bamenya gusoma neza Ikinyarwanda kuko ngo ari umusingi w’ubundi bumenyi.
Rose Baguma ushinzwe igenamigambi na politiki y’uburezi muri Minisiteri y’Uburezi, avuga ko kugeza ibyo bitabo ku bana bose bizazamura ireme ry’uburezi.
Yagize ati “Kuri twe iki ni ikintu gikomeye kuko ibyo bitabo bifasha abana kumenya ururimi rw’Ikinyarwanda, cyane ko ari rwo shingiro ryo kumenya n’ibindi biga. Ibyo rero bizamura ireme ry’uburezi kuko iyo umwana atangiriye ku rurimi yumva neza bimufasha no kumenya izindi”.
Arongera ati “Ahanini ni ibitabo birimo udukuru tugufi tutarambira abana, tubaryohera ku buryo bituma bakurikira no mu ishuri. Gahunda rero za Mureke Dusome na Soma Umenye zifite akamaro kanini, kuko udutabo batanga tuba turimo n’amashusho afasha umwana gutekereza”.
Nisingizwe Olive ufite umwana wiga mu wa kabiri, ahamya ko gahunda ya Soma Umenye yatumye umwana we yongera ubumenyi.
Ati “Mbere wabonaga bimugora gusoma ariko ubu inyuguti zose arazizi, arasoma interuro neza, mbese mbona ashabutse. Ndumva n’abandi bana nzabazana na bo bigire hamwe”.
Undi ati “Izi gahunda zaradufashije cyane kuko mbere sinumvaga ko ari ngombwa kujya ku ishuri kureba uko umwana wanjye yiga, numvaga ibyo ku ishuri bireba mwarimu. Ubu byarahindutse, njyayo, nkamenya uko asoma Ikinyarwanda bityo nanjye nkabasha kumufasha mu rugo”.
Ambasaderi wa Leta Zunze Ubumwe za Amerika mu Rwanda, Peter Vrooman, yavuze ko ururimi kavukure ari ingenzi mu myigire ahantu hose ari yo mpamvu batanga ibitabo by’Ikinyarwanda.
Ati “Ikinyarwanda ni ururimi rw’igihugu, ni byiza ko abana bato ari rwo bigamo mu ntangiriro, bakamenya kuruvuga, kurwandika no kurusoma neza. Ibyo bizatuma kumenya izindi ndimi z’amahanga biborohera cyane ari yo mpamvu dutanga ibitabo nk’ibi mu mashuri ku bufatanye na Minisiteri y’Uburezi”.
Muri uwo muhango witabiriwe n’abayobozi mu karere ka Rulindo, ababyeyi n’abarimu, Ambasaderi Vroom yafatanyije n’abana gusoma Ikinyarwanda, cyane ko na we ari umunyeshuri kuko ngo arimo kucyiga.
Umushinga Soma Umenye kandi ufasha abarimu bo mu turere ukoreramo kubona amahugurwa yimbitse mu kwigisha Ikinyarwanda, bagahamya ko hari byinshi bayungukiyemo.



Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/bitarenze-ukwa-kane-hatarangwa-miliyoni-zirindwi-z-ibitabo-by-ikinyarwanda,Education
Leta yemereye buruse itazishyurwa abiga uburezi muri Kaminuza,"Minisitiri w’Intebe yabitangarije abanyeshuri biga iby’uburezi mu ishami rya Kaminuza y’u Rwanda riri i Gahini mu karere ka Kayonza kuri uyu wa kane, mu ruzinduko rugamije kunoza ireme ry’uburezi n’ubuvuzi mu ntara y’uburasirazuba.
Minisitiri w’Intebe yagize ati “abiga iby’uburezi bazajya bahabwa ya mafaranga yitwa ‘bourse’ atishyurwa ariko mu gihe wize uburezi ukanabukora”.
Guverinoma yanemeye kwishyurira ‘bourse’ y’ubuntu abazakomeza kwiga iby’uburezi mu cyiciro cya gatatu cya kaminuza (Masters).
Ni mu gihe abigisha mu mashuri abanza n’ayisumbuye nabo baherutse kongererwa k’umushahara wabo agera ku 10%, ndetse mu mwaka ushize ingano ya buruse nayo ikaba iherutse kongerwa iva ku bihumbi 25,000 Frw kugera kuri 35,000frw.
Ministiri w’Intebe avuga ko mu bibazo bijyanye n’uburezi bizafatirwa ingamba harimo icy’ubucucike mu mashuri, ubumenyi budahagije mu barimu ndetse n’uburezi budaheza.
Minisiteri y’Uburezi ikomeza yemerera abiga muri Kaminuza ko impamyabumenyi (degree) zitazajya zandikwaho amanota umunyeshuri yabonye mu mwaka wa nyuma gusa, ahubwo hazajya hateranywa ayo yabonye mu myaka yose yize muri kaminuza.
Ku rundi ruhande, abanyeshuri bavuga ko babonye impamvu zibatera imbaraga zo kwiga ibijyanye n’uburezi ariko bakinubira ko n’ubwo Leta yongereye buruse, abacuruzi nabo ngo bahise bazamura ibiciro.
Umwe muri abo banyeshuri agira ati “Abacuruzi barabyumvise bongera ibiciro by’ibiribwa n’ibindi byose hano, ubuzima ntibutworoheye”.
Mu bindi bibazo Minisitiri w’Intebe yagejweho mu turere twa Gatsibo, Kayonza na Rwamagana yasuye kuri uyu wa kane, harimo ibura ry’amazi, ibitaro bya Kiziguro bishaje (ariko birimo gushakirwa inyubako nshya), ndetse n’ubucucike mu mashuri.
Kugeza ubu abiga muri Kaminuza y’u Rwanda ibijyanye n’uburezi bazarangiza icyiciro cya kabiri barangana n’ 5,973 naho abiga icyiciro cya gatatu na dogitora bakaba ari 174.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/ibikorwa-by-uburezi/article/leta-yemereye-buruse-itazishyurwa-abiga-uburezi-muri-kaminuza,Education
Dore abanyeshuri bahize abandi mu bizamini bisoza ayisumbuye,"Mu banyeshuri ibihumbi 42 na 145 bakoze ibizamini bisoza amashuri yisumbiye muri 2018 ababarirwa muri 88.2%, ni ukuvuga 37,184 nibo batsinze.
Ibi bivuze ko umubare w’abatsinze uyu mwaka wagabanutseho 1.33% ugereranyije n’umwaka ushize kuko abasoje ibizamini umwaka ushize banganaga n’ 40,753 bagatsinda ku kigero cya 89.55%.
N’ubwo muri uyu mwaka abakobwa bakoze ibizamini bisoza ayisumbuye bari benshi kurusha abahungu kuko bari 54.1% naho abahungu bakaba 49.9%, abahungu batsinze kurusha abakobwa kuko mu bahungu 19,342 abangana na 93.3% ari bo batsinze mu gihe mu bakobwa 22,803 bakoze hatsinze 84%.
Dore urutonde rw’abanyeshuri batanu barushije abandi muri buri shami:



Umunyamakuru wa Kigali Today/KT Radio
@ Oswaldini1
",https://www.kigalitoday.com/uburezi/ibikorwa-by-uburezi/article/dore-abanyeshuri-bahize-abandi-mu-bizamini-bisoza-ayisumbuye,Education
RALC yahaye amashuri ibitabo bizongerera abana ubumenyi ku muco w’u Rwanda,"Ibyo bitabo 1000 byahererekanyijwe hagati y’ibigo byombi ku wa 20 Gashyantare 2019. Ni umuhango witabiriwe n’abandi bayobozi batandukanye, aho bose bahuriza ku gushyigikira uburezi haherewe ku muco nyarwanda. Ibyo bitabo ngo birimo byinshi bizafasha abana gukurana umuco wo gukunda igihugu.
Umunyamabanga nshingwabikorwa wa RALC, Dr James Vuningoma, yavuze ko igitabo batanze gikubiyemo indangagaciro enye zituma Umunyarwanda aba uwo agomba kuba ari we, ngo kikazafasha cyane abana n’abarezi.
Yagize ati “Ni igitabo kirimo ubuhanga gikubiyemo indangagaciro enye remezo, ari zo gukunda igihugu, ubumwe kuko igihugu cyacu kibukomeyeho, ubupfura kuko abagize umuryango iyo babufite baba ari n’inyangamugayo, iya nyuma ikaba gukunda umurimo kuko ari wo ugize iterambere ry’igihugu”.
Dr James Vuningoma yongeyeho ati“Ibi tubikoze mu rwego rwo gusakaza no gukangurira Abanyarwanda kugendera ku muco w’u Rwanda. Iki kikaba cyari igikorwa cyo kubagaragariza ko ibyo bitabo bihari, babisome”.
Yakomeje avuga ko uretse ibyo byatanzwe, icyo gitabo kiri no ku mbuga nkoranyambaga ku buryo buri muntu ubishatse yakibona mu buryo bw’ikoranabuhanga rya Interineti, kuri mudasobwa cyangwa kuri telefone ngendanwa.
Umuyobozi mukuru wa REB, Dr Ndayambaje Irénée, yavuze ko ibitabo bahawe ari inkunga ikomeye y’imfashanyigisho izongerera abana ubumenyi ku by’umuco nyarwanda.
Ati “Integanyanyigisho dufite ishingiye ku bushobozi, ikaba irimo ubumenyi, ubumenyi ngiro n’ubukesha (indangagaciro). Iki gitabo rero ni imfashanyigisho ikomeye tubonye mu kwigisha ibyo byose mu mashuri yacu ndetse no gukomeza kwigisha umuco wacu abana”.
“Ibyo bitabo kuba ari bike ugereranyije n’amashuri dufite si ikibazo, kuko nibura buri shuri rirabonaho bike. Ikindi cyiza ni uko batwemereye ko icyo gitabo kirara kigeze ku rubuga rwacu ari rwo www.reb.rw, bivuze ko buri murezi, buri mwana n’undi wese gihita kimugeraho byihuse”.
RALC ivuga ko icyo gitabo kizafasha abana kuzamukana ubumenyi bw’ibanze ku muco nyarwanda, cyane ko ngo muri kaminuza y’u Rwanda hatangiye kwigishwa isomo ry’indangagaciro n’uburezi mpinduramatwara, rikaba ryaratangiye uyu mwaka kandi abanyeshuri bakazaryiga kuva mu wa mbere kugeza barangije.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/ibikorwa-by-uburezi/article/ralc-yahaye-amashuri-ibitabo-bizongerera-abana-ubumenyi-ku-muco-w-u-rwanda,Education
Amanota y’abasoje ayisumbuye aramenyekana kuri uyu wa kane,"Ubu ni bwo butumwa Minisiteri y’Uburezi yanyujije kuri Twitter:
Minisiteri y’Uburezi inejejwe no gutangaza ko amanota y’ibizamini bya Leta bisoza amashuri yisumbuye ( General Education, TVET, TTC ) mu mwaka wa 2018 azashyirwa ahagaragara ejo, tariki 21/02/2019 saa mbili za mu gitondo ( 8am ) mu cyumba cy’inama cy’iyi Minisiteri / Kacyiru.
— Min Education Rwanda (@Rwanda_Edu) February 20, 2019
Abanyamakuru ba Kigali Today
@ kigalitoday
",https://www.kigalitoday.com/uburezi/amashuri/article/amanota-y-abasoje-ayisumbuye-aramenyekana-kuri-uyu-wa-kane,Education
Abiga mu nderabarezi (TTC) bagiye kujya biga kaminuza ku buntu,"Ibi babyijeje Minisitiri w’Intebe, Dr Ngirente Edouard, nyuma yo kubabwira imigambi bafitiwe yo kuzajya biga amashuri ya Kaminuza ku buntu, kugabanyirizwa amafaranga y’ishuri ndetse no kongererwa umushahara.
Ku wa 11 Gashyantare 2019, nibwo aba banyeshuri basuwe na Minisitiri w’intebe Dr Ngirente Edouard, ndetse n’abandi baminisitiri barimo abafite inshingano mu burezi. Minisitiri w’intebe yabwiye abitegura kuba abarimu ko Leta y’u Rwanda ishyize imbaraga ku burezi aho igiye gutangira gufasha umwarimu kwiteza imbere mu buryo butandukanye, burimo kuzajya bishyurirwa amashuri ya Kaminuza kugera ku rwego rw’icyiciro cya gatatu cya Kaminuza (Masters).
Yagize ati “Twemeje ko tugiye kongera imbaraga mu mashuri ya TTC tukongera imbaraga mu mashuri mujya kwigiraho kwigisha n’umushahara wa mwarimu twawongeyeho udufaranga turinganiye, nka Leta, uburezi tubushyizemo imbaraga nyinshi cyane.”
“Abana baziga muri TTC bagiye kuzajya bahabwa amahirwe yo kwiga kaminuza dushingiye ku manota aho muzajya mwigisha imyaka itatu mu mashuri abanza hanyuma mujye kwiga kaminuza ku busa bya bindi bita inguzanyo mwe ntimuzajya muyishyura mu gihe abandi bayishyura.”
Twagirayenzu Emmanuel yiga mu Nderabarezi (TTC) i Rubengera aho atozwa kuzaba umwarimu. Avuga ko mbere basa n’aho bari baratereranywe kandi nyamara bari mu bantu b’ingenzi bakwiye gutekerezwaho, icyakora ubu icyizere bari bamaze iminsi baratakaje ngo cyongeye kugaruka.
Ati “Byaratubabazaga kuko twabonaga uburezi nta gaciro buhawe ariko tugendeye ku byo Minisitiri atubwiye biradushimishije cyane abenshi bumvaga ko kwiga uburezi atari byiza bitewe n’uko bahembwa make kandi bakaba batarigaga kaminuza. Amafaranga yongeweho aradushimishije cyane kuko tubikora tubikunze. Minisitiri atwijeje ko umuntu wiga uburezi azajya arihirwa na Kaminuza biradushimishije cyane.”
Mugenzi we witwa Uwizeyimana we yagize ati “Twakundaga kwibaza tuti niba mwarimu ari we wagejejeho abantu bose bakomeye ubumenyi kuki ari we uhabwa amafaranga make ugereranyije n’abandi? Ariko ubu twishimiye ko yongerewe agaciro.”
Inama y’abaminisitiri yateranye tariki ya 28 Mutarama 2019, yemeje ko amashuri nderabarezi azajya aterwa inkunga zifasha abayigamo zirimo kugabanyirizwa amafaranga y’ishuri. Ikindi kandi ni uko nyuma yo kurangiza amashuri nderabarezi bazajya bakora imyaka itatu bahite bajya kwiga kaminuza batishyura hagendewe ku manota. 
Abazajya barangiza bafite amanota meza bazajya bahabwa andi mahirwe yo gukomeza (Masters) mu gihe biyemeje gukomeza mu burezi ndetse n’umushahara ukiyongeraho 10%, ukwoyongera k’uwo mushahara bikazatangirana n’ukwezi kwa Werurwe 2019.
Umunyamakuru wa Kigali Today/KT Radio
@ EuphremMusabwa
",https://www.kigalitoday.com/uburezi/amashuri/article/abiga-mu-nderabarezi-ttc-bagiye-kujya-biga-kaminuza-ku-buntu,Education
Karongi: Minisitiri w’Intebe yatunguwe no gusanga mu cyumba kimwe higiramo abarenga 100,"Hamwe n’itsinda ry’abandi ba minisitiri n’abayobozi b’inzego zitandukanye, bashimye uburyo ireme ry’uburezi rihagaze muri rusange ariko kandi banasaba ubuyobozi bw’ibigo by’amashuri gukosora bimwe mu bitaranoga neza birimo ubucucike bw’abanyeshuri benshi, gutunganya ahabikwa n’ahategurirwa amafunguro y’abanyeshuri, n’ibindi.
Nubwo hamwe na hamwe yashimye uko uburezi buhagaze, hari n’aho yatunguwe n’ubucucike bw’abanyeshuri cyane cyane mu kigo cy’urwunge rw’amashuri rwa Kibuye aho usanga mu cyumba kimwe higamo abanyeshuri basaga 100. Ni ibintu byinubirwa n’abanyeshuri cyane kuko usibye kuba batiga neza kubera kubyigana ngo binabagiraho ingaruka mu mitsindire yabo.
Umwe muri abo banyeshuri witwa Umukunzi Nyenyeri yagize ati “Ikibazo dufite ni uko twiga tubyigana ntitubashe kumva neza kubera ubwinshi n’urusaku rw’abanyeshuri, rwose ntitwabasha gutsinda neza, hari igihe dufatanya intebe tukicara turi 10 cyangwa umunani ugasanga kubera ukuntu twazifatanyije ziguye hasi zikatuvuna tugacika ibisebe ducuranywa n’umwuka kubera ubwinshi. Turifuza ko baduha intebe n’ibindi byumba by’amashuri.”
Mugenzi we witwa Niyigena Thomas we yagize ati “Turi benshi rwose kubera ko twigana turi abanyeshuri 124 tukicara turi 5, rwose ntiwabona n’uko wandika, ntiwakwiga neza kubera urusaku n’ubushyuhe.”
Uwiduhaye Consolée, umwarimu ku rwunge rw’amashuri rwa Kibuye, avuga ko kwigisha abanyeshuri bangana batyo bibagora cyane kuko kugira ngo isomo ryumvikane bisaba kwifashisha umunyafu barwana na bo kugira ngo baceceke. Ngo binatuma abenshi batumva amasomo bigatuma batsindwa.
Ati” kwigisha aba banyeshuri biratugora cyane kuko akenshi tuvamo twasaraye, inshuro nyinshi dukunda kwifashisha agakoni kuko kubabwirisha akanwa n’amaboko ngo ‘ceceka’ ntibishoboka kubera urusaku, kandi bituma badakurikira. Abakurikira ni ab’imbere gusa abandi ni barya batsindwa, turifuza ko mwadushakira ikindi cyumba n’intebe.”
Minisitiri w’Intebe, Dr. Edouard Ngirente, nta byinshi yavuze kuri iki kibazo gihangayikishije abanyeshuri ndetse kikabangamira n’ireme ry’uburezi muri rusange, cyane ko na we yari ashishikajwe no kumenya ayo makuru.
Dr Ndayambaje Irenée, umuyobozi w’ikigo cy’igihugu gishinzwe uburezi (REB) yasobanuye ko icyo kibazo kiri mu gihugu hose. Icyakora nubwo bikigoranye kugikemura, ngo hari ingamba zihari zo kukirandura burundu mu minsi iri imbere.
Ati “Ni ikibazo kiri n’ahandi hirya no hino mu gihugu ngira ngo muzi gahunda ikomeye ya minisiteri y’uburezi yo kubaka ibyumba by’amashuri hirya no hino, ni yo izagabanya iki kibazo kandi burya aho kugira ngo abana bagume mu ngo ikiruta ni uko baza mu mashuri tukabigisha kandi ndetse n’abarimu tugenda tubatoza uburyo bwihariye bwo gufasha abana mu gihe baba barenze igipimo tuba dufite mu burezi.”
Muri uru ruzinduko Minisitiri w’intebe yasuye ibigo 4 by’amashuri abanza n’ayisumbuye nyuma ya saa sita akaba yakomeje gusura n’ibindi bikorwa by’amajyambere biri muri aka karere byaba ibyuzuye n’ibigikomeje kubakwa.
Umunyamakuru wa Kigali Today/KT Radio
@ EuphremMusabwa
",https://www.kigalitoday.com/uburezi/amashuri/Karongi-Minisitiri-w-Intebe-yatunguwe-no-gusanga-mu-cyumba-kimwe-higiramo-abarenga-100,Education
Izabiriza wahagaritse kwiga kubera ubumuga yabonye ishuri yifuzaga,"Izabiriza Mutoni yari yarahagaritse kwiga kuva uyu mwaka w’amashuri wa 2019 watangira kubera gucika intege zo kwigishwa n’abarimu badahuje imvugo.
Nyuma yo gutsinda ikizamini cya Leta gisoza icyiciro rusange cy’amashuri yisumbuye, yari yahawe kwiga ishami ry’ubuvanganzo mu Kinyarwanda n’igiswahili ku ishuri yigagaho ari ryo GS Tabagwe.
Murekatete Julliet, umuyobozi w’Akarere ka Nyagatare wungirije ushinzwe imibereho myiza yabwiye Kigali Today ko ubuvugizi bwayo bwatumye Izabiriza Mutoni abona ishuri.
Ati “ Rwose mbikuye ku mutima ndabashimira, ntabwo nari nziko mwadufasha muri ubu buryo, nanejejwe no guhamagarwa bambwira ko yabonye ishuri muri Gatagara.”
Ubu tugiye gushaka ibikoresho tujye n’iwabo tubabwire bamutegure, tumupakire tumugeze ku ishuri, yabonye umwanya muri HVP Huye mu ishami ry’imibare, Mudasobwa n’ubukungu ( MCE).
Murekatete by’umwihariko ashimira HVP Huye kubera impuhwe bagaragaje no gufasha mu burezi bw’abafite ibibazo.
Agira ati “ Gatagara ndabashimira ni abantu beza, ni abagiraneza, baduhaye igisubizo mu gihe twashakishaga ukundi twabonera uwo mwana wacu ishuri, bakomereze aho ni abantu beza sinabona amagambo mbivugamo.”
Yemeza ko iki cyumweru kigomba kurangira Izabiriza Mutoni yagejejwe ku ishuri kugira ngo akomeze amasomo ye.
Inkuru bijyanye: 
Ubumuga bwatumye Izabiriza adakomeza amashuri kandi yaratsinze
Umunyamakuru wa Kigali Today/KT Radio
@ SEBASAZAGEmman1
",https://www.kigalitoday.com/uburezi/amashuri/article/izabiriza-wahagaritse-kwiga-kubera-ubumuga-yabonye-ishuri-yifuzaga,Education
Rwempasha: Ubuke bw’ibyumba bwatumye abana batigishwa mudasobwa,"Dusabe Jean Marie Vianney umwarimu w’ikoranabuhanga mu rwunge rw’amashuri rwa Bweya avuga ko kuva uyu mwaka w’amashuri watangira abana batari biga isomo ry’ikoranabuhanga kubera ko yabuze icyumba yakwigishirizamo.
Ati “ Umwaka ushize abana barigaga ariko uyu mwaka habayeho ubwiyongere bw’abana icyumba nigishirizagamo gishyirwamo abana, urumva ko ntafite aho nabigishiriza ikoranabuhanga.”
Dusabe yemeza ko abigisha ibyo bandika gusa ( Theory) ariko kwimenyereza cyangwa gukora ibyo bigishijwe ( Practice) atabyigisha kubera kutagira icyumba.
Gatungo Rutaha Mathieu umuyobozi wa GS Bweya avuga ko barimo gushaka uko bakemura icyo kibazo abana bakongera kwiga ikoranabuhanga.
Agira ati “ Ndimo gushaka uburyo abana bakongera kwiga mudasobwa n’ubwo ibyumba dufite bike, dushobora no kwifashisha inyubako turimo kubaka aho abarimu bazajya bicara ( Staff room) gusa ubundi dukeneye ibyumba nka bine by’amashuri.”
Kageruka Benjamin, umuyobozi w’ishami rishinzwe ireme ry’uburezi bw’ibanze muri MINEDUC avuga ko Leta yatanze mudasobwa ngo abana bazige atari izo kubikwa mu tubati.


Ati “ Ntabwo dushaka ko mudasobwa zibikwa mu tubati, ni iz’abana bagomba kuzigishwa, ntabwo igihembwe gikwiye gushira zibitse ngo ni ibyumba, aho bigira na ho bazihigira si ngombwa icyumba cyabugenewe gusa uretse ko gihari byaba akarusho.”
Kageruka kandi avuga ko uretse mudasobwa, ibitabo na byo bikwiye guhabwa abana bakamenya gusoma.
Muri gahunda ya mudasobwa ku mwana (One Laptop Per Child) mu karere ka Nyagatare hatanzwe mudasobwa 15697 hibwamo 851 na 139 zapfuye zisubizwa REB.
Umunyamakuru wa Kigali Today/KT Radio
@ SEBASAZAGEmman1
",https://www.kigalitoday.com/uburezi/amashuri/article/rwempasha-ubucye-bw-ibyumba-bwatumye-abana-batigishwa-mudasobwa,Education
Rubavu: Bamwe mu banyeshuri basiba ishuri abayobozi ntibabimenye,"Minisitiri Mutimura yabitangaje nyuma yo gusura ishuri rya Kivumu agasanga hari abana basiba ishuri kandi umuyobozi w’ishuri nta bimenye ngo abikurikirane.
Avuga ko abayobozi b’ibigo bakwiye gukurikirana imyigire y’abana no kugenzura uko abarimu bigisha.
Kimwe mu bibazo minisitiri yasanze mu bigo by’amashuri ni nko kuba hari abayobozi badakurikira imyigire y’abana bagata ishuri.
Mu karere ka Rubavu mu murenge wa Bugeshi abacuruza mu isoko rya Kabumba batangarije Kigali Today ko abana biba mu isoko ari abanyeshuri bata ishuri bakaza kwiba mu isoko.
""Dufite ikibazo cy’abana bata ishuri bakaza kwiba mu isoko, niyo inzego z’umutekano zibafashe zirabarekura bakagaruka bakatubuza amahoro. Leta idufashe ibasubize ku ishuri.""
Bimwe mu bibazo biboneka mu burezi harimo ikibazo cy’ubucucike mu mashuri, mu karere ka Rubavu abana 46 bakaba biga mu ishuri bigatuma hari abakurikira abandi barangaye.
Ubuyobozi bw’ akarere ka Rubavu butangaza ko hakenewe ibyumba bibarirwa muri 300 ariko ibiteganywa kubaka ni 125 nabyo bidashobora gukemura ikibazo gihari.
",https://www.kigalitoday.com/uburezi/ibikorwa-by-uburezi/article/rubavu-bamwe-mu-banyeshuri-basiba-ishuri-abayobozi-ntibabimenye,Education
Imibare yiga yatumye akora porogaramu itahura kampani 100 zanyereje imisoro ,"ibi yabivuze ubwo abanyeshuri biga mu kigo Nyafurika cyigisha amasomo y’imibare nka siyansi AIMS (The African Institute for Mathematical Sciences), bishimiraga ubumenyi bamaze kunguka nyuma yo gukora porogaramu zifashishwa mu iterambere rya Afurika hagendewe ku mibare na Siyansi.
Icyo kigo cya AIMS gikorera mu bihugu binyuranye bya Afurika birimo n’u Rwanda, cyashinzwe hagamijwe kubaka ubushobozi no kwigira kw’abanyafurika mu masomo ajyanye na siyansi n’imibare.
Mu rugendoshuri bamwe mu banyeshuri biga muri AIMS, bakomeje kugirira mu ishuri rikuru ry’ubumenyingiro rya INES-Ruhengeri, bamuritse ubuhanga bamaze kugeraho, aho bagaragaje imishinga bakoze ifitiye Afurika akamaro hifashishijwe imibare na siyansi.
Sylivera Justine, Avuga ko yamaze kugaragaza ibigo bigera ku 100 byagiye binyereza imisoro muri ubwo buryo kandi bigira akamaro kuko byahanwe.
Ati “Ubwo nari muri sitage muri Rwanda Revenue Authority nakoze muri gahunda ishinzwe gucunga abanyereza imisoro ya Leta, umushinga nabashije gukora umushinga aho porogaramu nifashishije yabashije gutahura kampani 100 zagiye zinyereza imisoro mu buryo bwa forode.”
Sylivera avuga ko abantu benshi bibeshya bagatekereza ko abazungu aribo bazi byose, nyamara kuri we ngo siko abibona kuko n’abirabura bashoboye.
Ati “hari ubwo twimwa amahirwe ngo tugaragaze ibyo dushoboye,byose bigaharirwa abazungu ngo nibo bazi byose,njye siko mbibona, natwe turashoboye”.
Murera Gisa Jean de Dieu, umunyarwanda wiga muri AIMS nawe avuga ko yamaze gukora porogaramu ihuza amabanki n’abakiriya bayo mu buryo bw’ iyakure.
Agira ati“abanyafurika natwe turashoboye, ndangiza kaminuza nasabye kujya muri AIMS-Rwanda, ngezeyo bampa amahirwe yo gukora stage muri Bank of Africa, nkora umushinga nifashishije porogaramu yitwa ARA yatumye menyekana, ni porogaramu yifashishwa hirya no hino ku isi aho amabanki akurikirana imikorere y’abakiriya mu buryo bworoshye”.
Padiri Dr Hagenimana Fabien, umuyobozi wa INES Ruhengeri avuga ko gukorana n’ikigo gikomeye mu kwigisha imibare na Science hari aho bizageza abanyeshuri biga muri iryo shuri rikuru.
Agira ati“kuba dufitanye imikoranire na AIMS n’uburyo ikomeye mu myigishirize y’imibare na siyansi, biratuma tubigiraho,tuzamure urwego, uburyo kiriya kigo gikora gikemura ibibazo, birahuza na gahunda yacu yo guteza imbere amasiyansi n’imibare, turahuza imishinga n’abanyeshuri ba AIMS ubumenyi bwiyongere”.
Icyifuzo cy’umuyobozi wa INES Ruhengeri cyishimiwe na Blaise TCHAPNDA, umuyobozi wa AIMS aho yashimye ubushobozi yasanze muri INES mu iterambere ry’imyigishirize ya siyansi.
Avuga ko yishimiye gufatanya na INES-Ruhengeri mu rugendo rwo kuzamura urwego rw’imyigishirize mu mibare na siyansi, hagamijwe gukemura ibibazo binyuranye bya Afurika, ahitabazwaga abahanga baturutse ku yindi migabane.
INES Ruhengeri na AIMS Rwanda bagiranye amasezerano y’imikoranire tariki 17 Werurwe 2018.
Urugendo icyo kigo gikomeje kugirira muri INES, rukaba rugamije ibiganiro ku mpande zombi,baganira ku ngingo zinyuranye mu guteza imbere imyigire n’imyigishirize ya siyansi n’imibare muri kaminuza no guhererekanya abarimu n’abanyeshuri mu gukorera hamwe ubushakashatsi bushingiye k’ubumenyi n’ikoranabuhanga.
AIMS ifite amashami mu bihugu binyuranye birimo u Rwanda, Africa y’epfo, Cameroon,Senegal n’ibindi.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/ibikorwa-by-uburezi/article/imibare-yiga-yatumye-akora-porogaramu-itahura-kampani-100-zanyereje-imisoro,Education
Rubavu: Minisiteri y’Uburezi yafunze ishuri rya APEFE Mweya,"Ikibazo cy’ishuri rya APEFE Mweya rivugwamo imicungire mibi n’amakimbirane cyagaragarijwe mu nama yahuje Minisitiri Mutimura n’abayobozi b’ibigo by’amashuri hamwe n’ubuyobozi bw’Akarere ka Rubavu.
Umuyobozi w’Akarere ka Rubavu wungirije ushinzwe imibereho myiza, Uwampayizina Marie Grace wari muri iyi nama yatangarije Kigali Today ko iri shuri rifunzwe kubera imicungire mibi, ba nyiraryo bakaba basabwa kubanza gukemura ibibazo rifite no kunoza imicungire yaryo kugira ngo ritangire.
Uwampayizina Marie Grace atangaza ko mu kurengera uburezi bw’abana ngo abanyeshuri bahiga bagiye gushakirwa imyanya mu rindi shuri, ishuri rya APEFE Mweya rikabanza gukemura ibibazo by’imicungire mibi rifite.
APEFE Mweya ni umuryango utegamiye kuri Leta washinze ishuri ugamije guteza imbere uburezi ku Gisenyi aho wari ufite ishuri ry’incuke, iribanza n’iryisumbuye. Icyakora kubera amakimbirane yakunze kurivugwamo ubu icyiciro cy’amashuri yisumbuye cyamaze gufunga imiryango, naho amashuri abanza ubu yigagamo abanyeshuri 120.
Amakimbirane muri APEFE Mweya yatangiye hari umuyobozi w’uyu muryango Ndakaza Laurent umaze imyaka ine uvanwa ku buyobozi akanga kuburekura bigatuma APEFE icikamo ibice bibiri, kimwe kigizwe n’abamurwanya bamushinja imicungire mibi y’umutungo, ikindi kigizwe n’abamushyigikiye.
Umunyamakuru wa Kigali Today/KT Radio
@ sebuharara
",https://www.kigalitoday.com/uburezi/amashuri/article/rubavu-minisiteri-y-uburezi-yafunze-ishuri-rya-apefe-mweya,Education
MINEDUC yihanangirije abayobozi b’ibigo batita ku nshingano zabo,"Mu ijambo yavugiye mu nama nyunguranabitekerezo yagiranye n’abafite uburezi mu nshingano mu Karere ka Gakenke tariki 07 Gashyantare 2019, Minisitiri w’Uburezi, Dr Eugene Mutimura, yababwiye ko bizateza ingaruka mu gihe ireme ry’uburezi ridatangiriye mu bana bato.
Yagize ati“nitwihutira kubaka ibiraro n’amashuri gusa tukirengegiza ireme ry’uburezi ntaho tuzaba tujya, ireme ry’uburezi turasabwa kuryubakira hasi mu babyiruka, bitabaye ibyo ibiraro n’amashuri bizubakwa n’abize kaminuza bizagwa, kubera ubumenyi buke”.
Akomeza agira ati“ntabwo twarebera ko abana bacikirije amashuri barangije primaire gusa, dufatanye n’ubuyobozi bunyuranye tumenye ibibazo biri mu burezi n’impamvu abana bata amashuri”.
Bimwe mu byanenzwe na Minisitiri w’Uburezi, harimo umwanda mu mashuri no mu bwiherero, hagaragara abarimu basiba akazi uko bishakiye n’abakererwa kukageraho.
Hari n’abarimu bagaragaye bigisha amasomo bateguye mu myaka yashize, aho basiba imyaka y’amashuri bakandika iyo bagezemo bifashishije umuti w’umweru witwa ‘Blanco’, hanengwa n’imyigishirize ya za Mudasobwa aho abana bigira mu byumba bidafite urumuri ruhagije na porogaramu zitajyanye na gahunda y’uburezi.
Ibi byagaragajwe n’itsinda rya Minisiteri y’Uburezi rimaze icyumweru risura ibigo by’amashuri mu bukangurambaga bujyanye n’ireme ry’uburezi. Nyuma yo kunenga abakoze nabi, Minisitiri Mutimura yabasabye gukora impinduka zihuse abatabishoboye bagahanwa.
Mu kigo cy’amashuri cya Nemba l cyasuwe na Minisitiri w’Uburezi, hagaragaye amakosa mu myigishirize ya Mudasobwa. Minisitiri Mutimura yahaye amasaha 24 ubuyobozi bw’icyo kigo bukaba bwamaze gukemura icyo kibazo bitakosorwa bagafatirwa ibihano.
Nyuma y’impanuro bahawe, bamwe mu bayobozi b’ibigo by’amashuri bavuze ko habayeho uburangare no kutuzuza neza inshingano zabo biyemeza kubikosora.
Bizimungu Aloys, umuyobozi w’ikigo cy’amashuri cya Rugali yagize ati “impanuro za Minisitiri turazishimye, kuko umwanda, abarimu bata akazi bakanakererwa ntibakurikirane n’abana bata ishuri, byose turabibona, biradindiza ireme ry’uburezi. Byagaragaye kandi ko hari abarimu bamwe na bamwe badategura bagakoresha ibyo bigishije umwaka ushize ibyo ni amakosa”.
Mugisha Theophile uyobora ikigo cy’amashuri cya Mbatabata we yavuze ko na Leta hari icyo ikwiye gukora kugira ngo ireme ry’uburezi rizamuke.
Ati “Tugendeye kuri gahunda nshya ya Mineduc, hari ibikwiye kongerwa. Ibitabo ni bike kandi n’ubucucike mu mashuri burananiza mwarimu. Urugero iwanjye abanyeshuri 72 ni bo bari mu cyumba cy’amashuri”.
Nzamwita Deogratias, umuyobozi w’Akarere ka Gakenke na we yagarutse ku mbogamizi zibangamira ireme ry’uburezi zirimo abarimu batabifitiye ubushobozi. Nzamwita yasobanuye ko abarimu 951 bigisha mu mashuri yisumbuye, barimo abatarize kaminuza 354 n’abasaga 100 batize uburezi, hakiyongeraho ibyumba 317 bishaje cyane, n’ibindi 425 bikeneye gusanwa.
Umuyobozi w’Akarere ka Gakenke yagaragaje n’ubucucike bukabije mu mashuri nyuma y’uko hashyizweho gahunda yo kwiga umunsi wose ku biga mu wa gatanu n’uwa gatandatu, asaba Minisitiri kubakorera ubuvugizi bakabona ibyumba 321, bikenewe kugira ngo uburezi bugende neza mu karere ka Gakenke.
Minisitiri Mutimura yavuze ko biri muri gahunda ya Leta yo gukomeza kongera umubare w’ibyumba by’amashuri n’integanyanyigisho zihagije, ku buryo mu mezi make ngo umwana azajya yiharira igitabo.
Mu karere ka Gakenke abana bo mu mashuri abanza bataye ishuri bari ku kigereranyo cya1,6%, mu gihe mu mashuri yisumbuye abataye ishuri bagera kuri 5,6%.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/mineduc-yihanangirije-abayobozi-b-ibigo-batita-ku-nshingano-zabo,Education
"Ubuyobozi ntibuzihanganira abarimu basinda, abambara nabi n’abadategura amasomo","Batamuriza Edith, umukozi w’Akarere ka Nyagatare uyobora ishami ry’uburezi avuga ko mu nama nyinshi zakozwe abarimu bihanangirijwe basabwa kureka ubusinzi cyane cyane mu masaha y’akazi.
Ati “Icy’ubusinzi cyo, barabizi ko n’umwaka ushize mu kwezi kwa kabiri hari abarimu batashye kubera icyo kibazo, aho tugisanze rero nta n’ibindi byinshi n’ubundi turakoresha uburyo bwakoreshejwe ubushize.”
Batamuriza Edith yemeza ko umwaka ushize abarimu 38 birukanywe bazira ubusinzi mu masaha y’akazi.
Ku bijyanye n’imyambarire, Batamuriza avuga ko hakozwe ubukangurambaga bwinshi ku bijyanye n’imyambarire y’umunyeshuri n’umurezi.
Ngo banemeranyije ko aho bishoboka hashakwa amataburiya umurezi akajya ayambara hejuru y’imyambaro ye.
Avuga ko ibigo by’amashuri byahawe amabwiriza yatanzwe na Minisitiri w’Uburezi agenga imyambarire mu mashuri.
Agira ati “ Umurezi azi uko agomba kwambara imbere y’umunyeshuri ari naho twanavuze ko aho bishoboka ku bushobozi buke bw’ikigo cyashaka amataburiya ku buryo buri murezi aba ayambaye hejuru y’imyenda ye yaje yiyambariye mu bushobozi bwe afite.”
Naho ku munyeshuri ngo kirazira kwambara amaherena, ibikomo byo ku maboko, amajipo magufi cyane n’amapantalo y’amacupa (afashe cyane ahagana hasi)
Byavuzwe ku wa 05 Gashyantare 2019 mu bugenzuzi bwateguwe na Minisiteri y’Uburezi ku nshuro ya kane hagamijwe kureba ibibangamira ireme ry’uburezi.
Umurezi waketsweho ubusinzi yasobanuye ko atanyoye mu masaha y’akazi ahubwo ko ari indarane.
Yagize ati “Rwose mbabwije ukuri sinanyoye kandi sinasinze ahubwo nimugoroba twari dufite ubukwe dukora urugomo ndanywa ni zo mwumva si iza nonaha rwose, iryo kosa sinarikora.”
Ku kibazo cy’imyambarire, umukobwa wanenzwe kubera uko yari yambaye ibyafashwe nk’ibidakwiriye umurezi uri imbere y’abanyeshuri yatangaje ko yabitewe no kudashaka guhora mu mwambaro umwe ariko na we akemeza ko uko yari yambaye bitajyanye n’uko umurezi akwiye kwambara.
Abarimu kandi banenzwe kwigisha batateguye amasomo
Kageruka Benjamin, umuyobozi w’ishami rishinzwe ireme ry’uburezi bw’ibanze muri Minisiteri y’Uburezi, MINEDUC, avuga ko bamwe mu barimu mu Karere ka Nyagatare bigisha ibyo batateguye.
Kageruka Benjamin avuga ko mu mashuri bamaze gusura mu Karere ka Nyagatare bahasanze ikibazo gikomeye cy’abarimu bajya mu ishuri kwigisha batateguye amasomo.
Ati “ Ikibazo gikomeye twabonye abarimu bose ntibategura na gato, umwarimu ajya mu ishuri afite ingwa, afite ‘notes’ zimaze imyaka itandatu zitavugururwa, sinatinya no kuvuga ko uko twabibonye nta mwarimu n’umwe wateguye 100% nk’uko byifuzwa.”
Kuba abarimu batuzuza neza inshingano zabo ngo bituma hari aho basanze abanyeshuri batazi gusoma no kwandika.
Kageruka ariko avuga ko ibi ahanini biterwa n’imiyoborere idahwitse y’ibigo.
Ati “ Ni imiyoborere mibi aho usanga umuyobozi w’ikigo ntasura abarimu, ntagenzura uko bateguye, ntasura amashuri, mbese ni uburangare bukabije mu mashuri yose twasuye icyo kibazo cyagaragaye.”
Manirakoze Faustin umwarimu ku rwunge rw’amashuri rwa Bweya mu Murenge wa Rwempasha avuga ko kudategura amasomo no kuzuza ibidanago byose uko bikwiye biterwa n’igihe gito baba bafite.
Ati “Nk’ubu mfite amasaha 48 nigisha Ibinyabuzima n’Ubutabire ( Biologie&Chimie), urumva dutangira akazi saa kumi n’ebyiri n’igice, biragorana kuba nahorana Lesson Plan ( Uko ryigishwa) kuko ni iya buri munsi.”
Gatungo Rutaha Mathieu, umuyobozi w’urwunge rw’amashuri rwa Bweya avuga ko impamvu abarimu be badategura amasomo ari uko bafite bake bigatuma basaranganywa mu mashuri atarabona abarimu.
Avuga ko ubu bahari ari abarimu 18 mu gihe bagomba kuba 22. Yizeza ko ababura nibaboneka ikibazo cyo kudategura isomo kizacika burundu.
Umunyamakuru wa Kigali Today/KT Radio
@ SEBASAZAGEmman1
",https://www.kigalitoday.com/uburezi/amashuri/article/nyagatare-ubuyobozi-ntibuzihanganira-abarimu-basinda-abambara-nabi-n-abadategura-amasomo,Education
Ubumuga bwatumye Izabiriza adakomeza amashuri kandi yaratsinze,"Izabiriza Mutoni, umukobwa w’imyaka 21 y’amavuko arangije amashuri yisumbuye ikiciro rusange ( Tronc commun) mu rwunge rw’amashuri rwa Tabagwe.
N’ubwo yiganaga n’abandi badahuje ikibazo ntiyige mu rurimi rw’amarenga yakoze ikizamini cya Leta umwaka wa 2018 abona amanota 45, ahabwa ishami ry’ubuvanganzo mu Kinyarwanda n’Igiswahili ( LKK).
Ntiyakomeje muri iri shami kuko babonaga ntacyo bizamumarira mugihe atiga mu rurimi rw’amarenga.
Mukakabano Gaudence nyirakuru umurera avuga ko ababazwa no kubona adafite ubushobozi butwara umwuzukuru we mu mashuri y’abafite ibibazo nk’ibye.
Ati “ Jye ntabushobozi mfite ni yo mpamvu nkeneye ubufasha ngo akomeze yige ariko mu rurimi rwe nibwo byamugirira akamaro cyangwa se akigishwa umwuga wazamubeshaho, naho ibyo arimo ni ugukurikira abandi.”
Mukakabano w’imyaka 73 nawe afite uburemere bw’ubumuga bwa 30% nk’uko byemejwe n’abaganga, avuga ko afite impungenge z’uko nanone yareka ishuri akaba yagira imyifatire itari myiza ubuzima bwe bukarushaho kuba bubi.
Agira ati “Ndifuza ko yiga akigirira akamaro, aho ageze afite kuba yakwiyandarika bikambabaza, afite kugira ibyago ntazamurerera nta ntege nanjye urabibona ko ndi ikimuga, abagiraneza bakwiye kumufasha bamfasha.”
Ise umubyara Mutimura Fred nawe abarizwa mu kiciro cya mbere cy’ubudehe nk’umubyeyi we Mukakabano Gaudence.
Avuga ko abizi ko hari amashuri y’abafite ubumuga nk’ubw’umwana we ariko ubushobozi bucye bitatuma amwigisha.
Rusagara Thadeo umukozi w’akarere ka Nyagatare ufite mu nshingano abafite ubumuga avuga ko hagiye gukorwa ubuvugizi hashingiwe ku kiciro cy’ubudehe umubyeyi we na nyirakuru umurera barimo.
Ati “ Kubera ko bari mu kiciro cya mbere twamukorera ubuvugizi akiga ntacyo asabwe byakunda kuko mu karere habamo ubufasha ku bantu bari mu kiciro cya mbere.”
Izabiriza wabuze nyina ku myaka itatu gusa atuye mu mudugudu wa Kaborogota akagari ka Gishuro umurenge wa Tabagwe.
Umunyamakuru wa Kigali Today/KT Radio
@ SEBASAZAGEmman1
",https://www.kigalitoday.com/uburezi/ibikorwa-by-uburezi/article/ubumuga-bwatumye-izabiriza-adakomeza-amashuri-kandi-yaratsinze,Education
Imfura za ‘Rwanda Coding Academy’ zatangiye amasomo,"Abo banyeshuri bageze ku kigo ku itariki 3 Gashyantare 2019, bagizwe n’abarangije icyiciro rusange cy’amashuri yisumbuye, bakaba barabonye amanota meza mu Mibare, Ubugenge n’Icyongereza mu bizamini bya leta bisoza umwaka w’amashuri wa 2018.
Nk’uko abayobozi muri minisiteri y’ikoranabuhanga babitangaje, ibigenderwaho mu gutaronya abanyeshuri bajya muri iryo shuri byatangajwe mu kwezi k’Ugushyingo 2018, bavuga ko hazarebwa ku manota umwana yagize no kureba niba ashishikajwe no kwiga ibijyanye na za porogaramu zo muri mudasobwa.
Icyo kigo kigisha ibya za porogaramu zo muri mudasobwa “Rwanda Coding Academy”, cyubatswe mu Murenge wa Mukamira, Akarere ka Nyabihu mu Ntara y’Uburengerazuba kuko ari ahantu hitaruye umujyi, hatari ibirangaza byinshi, kandi hari ikirere cyiza .
Ku rubuga rwa “Rwanda Polytechnic” abayobozi batangaje ko abo banyeshuri bafashe impu zombi, kuko bazaba bize ubumenyingiro n’uburezi rusange bikubiye hamwe.
Nk’uko itangazo riri ku rubuga rwa “Rwanda Polytechnic”, “Abo banyeshuri baziga imyaka itatu , bazarangiza bafite umumenyi buhanitse muri porogaramu za mudasobwa (engineers), kandi bazaba bafite ubushobozi bwo kujya ku isoko ry’umurimo”.
Intego y’ishurio rya “Rwanda coding academy” ni ukwigisha urubyiruko rw’Abanyarwanda rufite impano mu gukora za porogaramu zo muri mudasobwa,guteza imbere ireme ry’uburezi n’ubudashyikirwa mu gukora za porogaramu za mudasobwa, ku buryo u Rwanda ruzajya rufatwa nk’ahantu hateza imbere impano z’abantu.
Kalema Gordon, umuyobozi mukuru muri Minisiteri y’ikoranabuhanga yabwiye Kigali Today ko, abo banyeshuri bose, bazishyurirwa na leta amafaranga y’ishuri ijana ku ijana (full scholarships).
Abo banyeshuri nibarangiza amasomo azamara imyaka itatu, bazahabwa impamyabushobozi yo ku rwego rwa A2,nyuma y’aho boherezwe mu kazi mu bigo bitandukanye .
Kalema yagize ati “intego y’ikigo cya ’Rwanda Coding Academy’, ni ukugabanya umubare w’inzobere mu ikoranabuhanga u Rwanda rutumiza mu mahanga.”
Ibikorwa byo kubaka ikigo cya “Rwanda Coding Academy” byose byishingiwe na Guverinoma y’u Rwanda, bitwaye amafaranga y’u Rwanda agera kuri Miliyoni 500.
Umunyamakuru wa Kigali Today
@ umureremedia
",https://www.kigalitoday.com/uburezi/amashuri/article/imfura-za-rwanda-coding-academy-zatangiye-amasomo,Education
Igenzura rya Mineduc ryasanze hari abarimu batinya kuvuga icyongereza n’abatira ibidanago,"Nk’uko abari muri iri genzura babigaragarije Umunyamabanga wa Leta muri Minisiteri y’Uburezi ushinzwe amashuri abanza n’ayisumbuye, Dr. Isaac Munyakazi, tariki ya 31 Mutarama, ngo kuba abarimu baba bazi igihe bazagenzurirwa, byagiye bituma abadafite ibidanago ari byo nyamunsi cyangwa se ‘journal/class diary’, na gahunda z’imyigishirize (répartition des matières/ scheme of work), babitira ku bigo baturanye.
Ibi byatumye hari abagiye bafata ibyo batiye ahandi, bagahinduriramo amazina yabo, rimwe na rimwe binahabanye cyane n’ibyo bo bigisha.
Hari n’ikigo basanze umuyobozi yarasinyiye umwarimu ko gahunda y’imyigishirize ye imeze neza, atabanje kwitegereza ngo ayirebe neza, nyamara na yo yari intirano.
Minisitiri Munyakazi yagize ati “Niba mwalimu atira ibidanago, no kwigisha ntiyigisha, kandi n’abana ntacyo babona.”
Ibi byabaye mu gihe nyamara mbere y’uko umwaka w’amashuri utangira, Minisitiri Munyakazi yari yagiranye inama n’abayobozi b’ibigo, bakemeranywa ko bagiye gukorana n’abarimu ku buryo amashuri azatangira gahunda zo kwigishirizaho baramaze kuzirangiza.
Abayobozi b’ibigo bene aya makosa yagaragayemo basabye imbabazi ku bw’uburangare, banavuga ko bagiye kwisubiraho, maze Minisitiri Munyakazi ababwira ko ku wa mbere bazasubirayo kugenzura ko bikosoye koko.
Mu bindi iri genzura ryatangiye ku wa mbere tariki ya 28 Mutarama ryamaze kubona, harimo kuba hari abarimu batinya kuvuga icyongereza bakacyigisha mu Kinyarwanda, kuba hari aho usanga abana basiba cyane, no kuba ibikoresho by’umuziki ibigo byahawe hari ababibitse.
Hari n’ishuri ryisumbuye ryo mu Murenge wa Simbi (GS Simbi) basanze bataratangira kugaburira abanyeshuri kuva amasomo yatangira. Icyakora ngo kuko bari bazi ko bari busurwe batetse imboga, bashyira n’amazi ku ziko nk’aho bategereje akawunga ko kuza guteka kandi nta gahari.
Umuyobozi w’iri shuri yabajijwe impamvu, avuga ko uwagombaga kubazanira ibiryo yari yaratinze.
Uyu muyobozi yagawe kubeshya no kutagaragaza ikibazo afite kugira ngo afashwe kugikemura, maze Minisitiri Munyakazi asaba ubuyobozi bw’Akarere kugira icyo bukora hakurikijwe imyitwarire y’uyu muyobozi.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/igenzura-rya-mineduc-ryasanze-hari-abarimu-batinya-kuvuga-icyongereza-n-abatira-ibidanago,Education
Huye: Ntibashobora kwiga mu gihe imvura igwa kubera kuvirwa,"Iri shuri rifatanye n’ishuri ryisumbuye ryo mu Murenge wa Kinazi rizwi ku izina rya Lycée de Rusatira. Rigizwe n’inyubako zishaje zubatswe mu mwaka w’1970. Amategura azisakaje arashaje, kandi n’igisenge ubwacyo kirashaje, ku buryo hamwe na hamwe hava.
Umuyobozi w’iri shuri, Joie Mukunde, avuga ko n’ubwo amashuri y’uwa mbere, uwa kabiri, uwa gatatu n’uwa kane ari yo ashaje kurusha, iry’uwa kane ari ryo riva cyane, ku buryo abaryigiramo bugamishwa mu yandi mashuri iyo imvura iguye.
Agira ati “Iyo imvura iguye ari nyinshi tuba tunafite ubwoba ko yakomeza kugwa n’amashuri akaba yatugwira, cyane ko n’inkuta zubakishije rukarakara.”
Avuga kandi ko gusubiza amategura mu mwanya wayo ngo hareke kuva byashoboka, ariko ko kubera ko na yo ubwayo ashaje badashobora kohereza abayasubiza mu mwanya wayo mu gihe cy’imvura, kuko ayo bakandagiraho yameneka.
Uyu muyobozi anavuga ko ishuri ryabo rinafite ibyumba bikeya ku buryo uretse ibyumba byo kwigirwamo guhera mu wa mbere kugera mu wa gatandatu, n’akumba gatoya umuyobozi w’ishuri akoreramo, nta gisaguka cyagenerwa abarimu n’umwana w’umukobwa.
Nta n’icyo kwigirwamo ikoranabuhanga ku buryo mudasobwa zibikwa muri ‘etajeri’. Ibi ngo byica gahunda z’abarimu kuko aho gufata isaha imwe, isomo rya mudasobwa rifata abiri.
Ati “umwarimu afata umwanya wo kubanza gushyira mu myanya za mudasobwa, hanyuma kandi abana bamara kwiga agafata n’igihe cyo kuzanura.”
Ubuke bw’ibyumba by’amashuri bunatuma kugeza ubu abana biga mu mwaka wa gatanu batarabasha kujya biga igitondo n’ikigoroba nk’abo mu wa gatandatu nk’uko babisabwe na Minisiteri y’Uburezi. Nta n’icyumba cy’abarimu cyangwa icyumba cyagenewe umwana w’umukobwa bihaba.
Umuti kuri ibi bibazo wari kuba ibyumba icyenda iri shuri ryubakiwe mu kiruhuko gishize, ariko na n’ubu ntibiruzura.
Umuyobozi w’Akarere ka Huye wungirije ushinzwe imibereho myiza, Annonciata Kankesha, avuga ko nk’akarere bakoze uko bashoboye ngo amashuri aboneke mu ntangiriro z’amasomo, ariko ko Minisiteri y’Uburezi itarabagezaho isakaro.
Ati “ibyo twagombaga gukora nk’akarere twarabirangije. Inzugi zirahari, amadirishya arahari, n’intebe zarakoreshejwe. Isakaro rije twagira vuba abana bakabona aho bigira.”
Uyu muyobozi anavuga ko biriya byumba icyenda nibyuzura, abana bakabyimukiramo, bazashaka uko basana igisenge cya biriya byumba by’amashuri bishaje hanyuma bizajye byifashishwa.
Ubuyobozi bw’Akarere ka Huye buvuga ko muri rusange mu kiruhuko gishize bari biyemeje kubaka ibyumba 55 harimo ibisimbura ibishaje byubatswe kera ndetse no gukemura ikibazo cy’ubucucike mu mashuri, ariko byose ngo biracyategereje isakaro rizatangwa na Minisiteri y’Uburezi.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/huye-ntibashobora-kwiga-mu-gihe-imvura-igwa-kubera-kuvirwa,Education
Hari ubutwari bubihishemo mutazi - Guverineri Gatabazi muri INES ,"Ni mu kiganiro cyatanzwe na Gatabazi JMV, Guverineri w’intara y’Amajyaruguru kuri uyu wa gatatu tariki 30 Mutarama 2019, aho abanyeshuri beretswe ko bashobora kuba intwari mu gihe batunganyije neza inshingano bashinzwe.
Guverineri yababwiye ko hari ubutwari bubihishemo batazi, abibutsa ko ubutwari budashingiye ku rugamba gusa ahubwo ko bashobora kuba intwari bagendeye kubikorwa bakorera igihugu bahereye aho batuye.
Yagize ati “Iki gihugu kuba gitekanye ni uko cyubakiye ku buyobozi bwiza, hari abitanze kugira ngo igihugu kigere aheza kiri, kuba intwari kuri mwe birashoboka, kuba intwari si ukurwana urugamba gusa, ushobora no kubiharanira bitewe n’uburyo witwara muri bagenzi bawe, aho utuye n’ibikorwa ukora”.
Amagambo abo banyeshuri babwiwe na Guverineri Gatabazi bavuga ko yabafashije kandi ko bagiye kuyubakiraho bitoza umuco w’ubutwari, ngo bari bazi ko intwari zigaragarira mu bikorwa bikomeye nko ku rugamba gusa.
Senkware Fidele agira ati “iki kiganiro kidufashije byinshi nk’urubyiruko, abenshi twari tuzi ko ubutwari butatureba ko hari ababukoze kera twe ko budashobora kutugeraho, ariko tumenye ko igihe cyose ushobora gukora igikorwa cyiza, haba muri sosiyete ubamo, haba aho utuye tumenye ko waba intwari, nk’urubyiruko batubwiye ko urugamba turimo rutari urw’amasasu ahubwo ko inzira y’ubutwari ari ugusigasira ibyagenzweho tugana iterambere”.
Umutobi Elianne yagize ati “intwari tureberaho ni izabohoje igihugu ariko aho tugeze guharanira ubutwari ni uguhangana n’ibibazo biriho cyane cyane urubyiruko tugashakisha uburyo twabyaza umusaruro ibyo dukura mu mashuri duharanira iterambere kandi tudatatira umurage twasigiwe n’intwari”.
Mu byo Guverineri Gatabazi kandi yababwiye bishobora kubagira intwari, hari ukugira umutima ukomeye kandi ukeye, guharanira ubumwe bw’Abanyarwanda, gukunda igihugu, kugira umuco w’ubupfura, no kwiyemeza.
Ibyo byose ngo umuntu yabigeraho mu gihe yirinze ubunebwe, n’ingeso mbi zirimo ubusinzi, ubusanmbanyi, ubwomanzi n’izindi zishobora guhungabanya umutekano w’igihugu n’ubuzima bw’abagituye birimo ibiyobyabwenge n’ibindi.
Ni ibiganiro bikomeje kubera hirya no hino mu bigo binyuranye bw’amashuri mu karere ka Musanze, aho urubyiruko rusobanurirwa gahunda y’ubutwari.
Guverineri Gatabazi avuga ko kwigisha ubutwari urubyiruko ari uburyo bwo gutegura abana bato bazayobora igihugu mu myaka iri imbere.
Ati“urubyiruko nk’imbaraga z’igihugu nk’abantu baragijwe igihugu muri rusange kandi bize bari mu ishuri, bafite imbaraga zo gukora kandi bafite inshingano zo kurinda ibyagezweho banabiteza imbere, niyo mpamvu y’ibi biganiro mu kubatoza kuzaba intwari mu gihe kiri imbere”.
Ni ibiganiro bitangwa mu gihe u Rwanda rwitegura kwizihiza umunsi ngarukamwaka w’intwari, uzaba ku itariki 1 Gashyantare 2019 mu nsanganyamatsiko igira iti “Dukomeze ubutwari mu cyerekezo twahisemo”.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/hari-ubutwari-bubihishemo-mutazi-guverineri-gatabazi-muri-ines,Education
Inyongezo y’ 10% ku mushahara ivuze iki ku mibereho ya mwarimu?,"Iki ni kimwe mu byemezo by’imana y’ Abaminisitiri idasanzwe yo kuwa 28 Mutarama 2019.
Ubusanzwe umwarimu wigisha mu mashuri abanza ufite impamyabumenyi ya A2, ugitangira akazi yahembwaga amafaranga ibihumbi 42 y’ u Rwanda, naho uwo mu mashuri yisumbuye ufite impamyabumenyi ya A0 ugitangira agahembwa ibihumbi 125 y’u Rwanda.
Iki cyemezo nigitangira gushyirwa mu bikorwa, umwalimu ma mashuri abanza azajya ahembwa ibihumbi 46200 y’u Rwanda, bivuze ko ku mushahara we usanzwe hazaba hiyongereyeho amafaranga ibihumbi 4200.
Ku mwalimu wo mu mashuri yisumbuye ho, umwarimu wahembwaga ibihumbi 125, azajya ahembwa 137,500, bivuze ko we umushahara we uzaba wiyongereyeho ibihumbi 12500 y’u Rwanda.
Nyuma yo gutangaza ko umushahara wa mwarimu ugiye kwiyongera, abarimu baganiriye na Kigali Today bavuze ko iyo nyongera bashyiriwe batayisuzugura, ariko nanone ko ikiri nkeya ugereranije n’imibereho ya mwalimu.
Uwitwa Sebagoyire Olivier ni umwalimu wigisha mu mashuri yisumbuye, akaba afite impamyabumenyi yo ku rwego rwa A0 yabwiye Kigali Taday ko inyongera ya 10% yongewe ku mushahara wa mwalimu ari nkeya cyane ugereranije n’imibereho ya mwalimu ku isoko.
Yavuze ko we nk’umuntu wahembwaga ibihumbi 125 by’amanyarwanda, azongererwaho 12,500.
Kuri we ngo ayo mafaranga ni make cyane, kuko ntacyo azongera ku miibereho ye.
Ati ”Biriya ntacyo byagabanya ku bukene bwa mwalimu pe!None se niba utabasha kwishyura inzu nibura y’ibihumbi 30, ukaba utabasha kurya ibindi biryo bitari kawunga n’umuceli, wibeshye ngo ugiye mu kabari kunywa agacupa nk’abandi ho, ni hahandi wazasaza nta terambere ugezeho, ugapfa uri umutindi”.
Uyu mwalimu kandi avuga ko amafaranga ibihumbi cumi na bibiri na magana atanu (12500), azongerwa ku mushahara w’umwalimu wo mu mashuri yisumbuye, atatuma abasha kurihira abana be amashuri yisumbuye.
Sebagoyire kandi asanga aya mafaranga nta kindi yabasha gufasha mwalimu kwikorera cyamuteza imbere, kuko amasaha asabwa gukora akazi ari menshi cyane.
Yongeraho ati “Ni nk’agatonyanga mu Nyanja rwose! Nawe se ufashe nk’umwalimu uhembwa ibihumbi 42, mbwira ikibazo cy’ubuzima yabasha gukemura. Ikindi kandi nta mwanya wo gukora bizinesi (business) yabona, kuko arakora kuva mugitondo kugera nijoro, n’ejo bikaba uko, ukwezi kugashira”.
Undi mwalimu wigisha mu mashuri abanza mu karere ka Huye, utashatse ko amazina ye atangazwa, we yabwiye Kigali Today ko n’ubwo amafaranga bongerewe ari makeya ugereranije n’ibyo mwalimu akenera ngo abashe kubaho, ngo bashimira Leta yabibutse ikongeraho n’ayo makeya.
Mukansanga avuga ko bizeye ko no mu minsi iri imbere, leta izongera kubatekerezaho ikongera kubongeza.
Kimwe na mugenzi we ariko, Mukansanga nawe avuga ko amafaranga mwalimu ahembwa, ndetse n’ayo azahembwa nibatangira kubongeza 10% ngo akiri makeya ugereranije n’ibiciro ku isoko.
Ati ”Aho kugirango umuntu abure byose yabona na dukeya. Gusa namwe mushyize mu gaciro ntabwo ayo yatuma umuntu abaho neza, kuko urebye ku isoko ibiciro by’ibiribwa byarazamutse. Gusa muri rusange turashima Imana ko bongeyeho n’utwongutwo, buriya wenda n’ubutaha bazongera batwibuke”.
Mukansanga yongeraho ko amafaranga abarimu bo mu mashuri abanza bahembwa ari abafasha kubaho, gusa ngo bagenda bakoresha ubundi buryo butuma n’ubwo ari makeya abasha kubatunga ukwezi kugashira.
Ati ”Ibihumbi 42 umuntu ahahamo ibyo kurya, mbega ibintu nkenerwa mu rugo. Ubwo nyine iyo bitavuyemo urikopesha ukazishyura ukundi kwezi. Ikindi kandi buriya twe dufite ibyitwa amatsinda tubamo, aradufasha”.
Ku rundi ruhande ariko, hari abandi barimu bavuga ko akenshi leta yongera umushahara wabo, ariko amafaranga abageraho bagasanga ari makeya ugereranije n’ayo babwiwe ko bongerewe.
Umwe mu bigisha mu mashuri yisumbuye mu karere ka Huye, yabwiye Kigali Today ati ”Niba bavuze 10% y’ibihumbi 130 ubwo bivuze ko haziyongeraho ibihumbi 13. Ariko hari ubwo babivuga batyo, wazagenda ugasanga nka SACCO yakuyeho nka bitanu, amaherezo ukazasanga ni inyongezo iri muri theorie (mu magambo gusa)”.
Imibare yo mu mwaka wa 2017, igaragaza ko mu gihugu hose habarurwaga abalimu bo mu mashuri abanza 41.573 bigisha mu mashuri 2499 ya leta, ndetse na 1774 afashwa na leta.
Abarimu bigisha mu mashuri yisumbuye bo, imibare yo mu mwaka wa 2017 igaragaza ko bari 21.990 bigisha mu mashuri 1332 ya leta, ndetse na 871 afashwa na leta.
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/ibikorwa-by-uburezi/article/inyongezo-y-10-ku-mushahara-ivuze-iki-ku-mibereho-ya-mwarimu,Education
MINEDUC yafunze burundu amashami abiri yo muri Kaminuza ya Gitwe,"Udushami twafunzwe turimo akigishaga ibijyanye n’ubuvuzi bw’abantu no kubaga “Medicine and Surgery” ndetse n’ak’ikoranabuhanga rya laboratwari “Medical Laboratory Technology”.
Ni icyemezo cyatangajwe na Minisitiri w’Uburezi, Dr Eugene Mutimura, nyuma y’inama yahuje MINEDUC, Inama Nkuru y’Amashuri Makuru na Kaminuza (HEC), Urugaga rw’Abaganga n’Abakura amenyo ndetse n’Ubuyobozi bwa ISPG, igamije kugaragaza ibyavuye mu isuzuma rigaragaza aho ISPG igeze ikosora ibyo yari yasabwe na HEC gukosora.
Mu kiganiro n’abanyamakuru, nyuma y’iyo nama, Minisitiri Dr Mutimura yagaragaje ko kaminuza n’amashuri makuru yakorewe isuzuma muri 2016, bahabwa igihe cyo gukosora ibitameze neza bibangamira ireme ry’uburezi.
Yagize ati “Na kaminuza ya Gitwe yahawe ayo mahirwe, ariko nkurikije ibyajyaga bivugwa byasaga n’aho porogaramu zose za Kaminuza ya Gitwe zahagaze ntabwo zahagaze.”
Dr Mutimura yasobanuye ko Ishami ry’Ubuvuzi bw’Abantu (Medicine) ari ryo ryari ryabaye ribujijwe kwakira abanyeshuri mu gihe cy’imyaka ibiri.
Nyuma y’ibiganiro bagiranye uyu munsi ngo bakaba basanze abanyeshuri biga ibya laboratwari “Medical Laboratory Technology” muri kaminuza ya Gitwe batabona inyigisho zihagije z’ubumenyingiro mu bitaro bitandukanye.
Ati “Ikibabaje ni uko twasanze bamwe mu banyeshuri bakurikiranaga inyigisho z’ubumenyingiro muri CHUK, kubera kudakurikiranwa, batakurikiranwe ahubwo bagahimba umukono w’umwe mu bakozi ba CHUK wagombaga kubakurikirana.”
Minisitiri Dr Mutimura, avuga ko babifitiye gihamya kuko ari ubuyobozi bwa CHUK n’abakozi b’ibyo bitaro bagomba gukurikirana abo banyeshuri babibemereye, yagize ati “Ibyo na none bigashimangira bya bibazo by’ireme ry’uburezi twari tuzi.”
Ikibazo cya kabiri basanzemo, ari na cyo ahanini cyabaye intandaro yo guhagarika utwo dushami, ngo ni umubare muto w’abarimu ugereranyije n’uw’abanyeshuri.
Mu gihe Mineduc ivuga ko hagombye umwarimu umwe ku banyeshuri 20, muri ISPG Gitwe ngo basanze bafite umwarimu umwe ku banyeshuri 86.
Ati “N’abanyeshuri bahari ntibakurikiranwa neza kuko abarimu bakabaye babakurikirana babyigiye bahawe indi mirimo, ubuyobozi bw’ishuri ntibubihe umwanya uhagije.”
Minisitiri Mutimura yavuze kandi ko n’ibindi bikoresho, birimo laboratwari ndetse n’inzu z’ibitabo, basanze bidahagije.
Yavuze ko ariko ikibabaje cyane kurenza ibyo ari uko abanyeshuri usanga bemererwa kwiga mu dushami kandi batujuje ibisabwa kugira ngo bige muri utwo dushami.
Aha yasobanuye ko Kaminuza ya Gitwe ivuga ko umunyeshuri watsinzwe ashobora guhabwa amahirwe yo kwihugura mu byo atari azi “bridging program” mu gihe cy’amezi atandatu akaba yahabwa kwiga ubuvuzi bw’abantu cyangwa ibindi bitajyanye n’ibyo yize hasi.
Ati “Utarize ibinyabuzima n’amasiyansi usanga ashobora guhabwa amahirwe yo kwihugura mu gihe cy’amezi atandatu agahabwa kwiga medicine.”
Atsindagira cyane, Ministiri Dr Mutimura ati “Ntabwo ari ko bimeze mu bisabwa na Leta, ntabwo ariko bimeze,” asobanura ko bimeze bityo kaminuza zitaba zigikeneye kwakira abatsinze kuko buri wese yaba ashobora guhabwa amezi atandatu bakiga ibyo bashaka.
Avuga ubona asa n’urakaye, yavuze ko bibabaje kubona ubuyobozi bwa Kaminuza ya Gitwe butabyumva.
Ati “Birababaje cyane kubona Umuyobozi Wungirije wa Kaminuza ya Gitwe avuga ngo ‘ntabwo ari ngombwa ko tugira umubare w’abarimu uhagije, ntabwo ari ngombwa ko twigisha ubumenyingiro’ kubera ko ahamya ko u Rwanda rutaragera ku rwego rw’ibihugu byateye imbere.”
Minisitiri w’Uburezi, Dr Eugene Mutimura, akaba yavuze ko kubera izo mpamvu zose bahisemo guhagarika burundu turiya dushami tubiri turimo “Medicine and Surgery na Medical Laboratory Technology”, mu gihe bo bashaka kuzongera kwigisha utwo dushami bakaba basaba bundi bushya, Mineduc ikareba niba bujuje ibisabwa.
Ati “Ibi twabikoze kuko batumva ko kwigisha nabi Abanyarwanda, kwigisha nabi abaganga bishobora kugira ingaruka mbi ku buzima bw’Abanyarwanda, cyane cyane ko bavuga ko u Rwanda atari Amerika cyangwa se ahandi mu gihe dushaka ibifite ireme.”
Abari bahagarariye ISPG Gitwe basubiranyemo
Izo mvugo za ISPG Gitwe, MINEDUC yafashe nk’izitesha agaciro uburezi bw’u Rwanda, zatumye intumwa za ISPG Gitwe zisubiranamo.
Nyuma y’ikiganiro n’abanyamakuru iyi kaminuza yimwemo ijambo, Gerard Urayeneza, Umuyobozi (Chancellor) akaba n’uhagarariye mu mategeko iyi kaminuza y’i Gitwe yavuze ko yitandukanyije n’imvugo zakoreshejwe na mugenzi we, na we yemeraga ko zitesha agaciro uburezi bw’u Rwanda.
Yagize ati “Umuyobozi Wungirije wa Kaminuza (Vice Chancellor) ni umunyamahanga, mu byo yari arimo avuga atanga ingero yavuze icyo twebwe nka ba nyir’ishuri n’abahagarariye ishuri tutemera kuko yavuze ko ibisabwa mu burezi bw’u Rwanda (standards) bitagomba kuba bijyane n’iby’uburezi bw’Amerika.”
Ati “Twebwe ntiduhwanyije na we icyo gitekerezo, ni twebwe ba nyir’ishuri kandi ni twebwe turiha umurongo. Twebwe nka ba nyir’ishuri tugendana n’ibisabwa igihugu cyacu kigenderaho.”
Urayeneza ariko ntiyemeranywa na MINEDUC ivuga ko nta bikoresho ifite kuko nko kuri laboratwari, MINEDUC ubwayo iherutse gutangaza ko kaminuza yabo ari yo ifite laboratwari za mbere mu Rwanda.
Ati “None se izo laboratwari zaba zarasenyutse mu mezi angahe.”
Ku banyeshuri bihimbiye imikono, Urayeneza avuga ko ibyo na byo atari byo ngo kuko abanyeshuri bivugwa ko babikoze ubwabo babihakanye bakisabira ko iyo mikono bajyanwa muri laboratwari n’inzego zibishinzwe zikayisuzuma.
Ikijyanye n’umubare muto w’abarimu, Umuyobozi wa ISPG Gitwe, na cyo ntiyacyemeye ahubwo avuga ko bari barashatse abarimu b’inzobere 30 barimo 27 bakuye muri Nijeriya na barindwi bakuye muri Uganda bakaba bari bamaze igihe babahemba badakora.
Yakomeje avuga ko Kaminuza ya Gitwe abereye umuyobozi yiteguye kujuririra uwo mwanzuro kuri Minisitiri w’Uburezi atakwisubiraho bakitabaza inzego zikuriye Minisiteri y’Uburezi.



Umunyamakuru wa Kigali Today/KT Radio
@ Oswaldini1
",https://www.kigalitoday.com/uburezi/amashuri/article/mineduc-yafunze-burundu-amashami-abiri-yo-muri-kaminuza-ya-gitwe,Education
Mineduc yatangije igenzura rigamije kuvugurura ireme ry’uburezi,"Nk’uko iyo minisiteri ibitangaza, iryo genzura rizamara icyumweru cyose rigamije kuvugurura ireme ry’uburezi, kugira ngo hakumirwe ibibazo bikunze kugaragara mu mashuri ya Leta hirya no hino mu gihugu.
Bimwe muri ibyo bibazo bigaragara mu mashuri harimo, ikoreshwa ry’ibiyobyabwenge, inda zitateganyijwe, isuku idahagije mu mashuri, abayobozi b’ibigo usanga ari ba ‘ntibindeba’, n’ibura ry’abarimu nka kimwe mu bindi bibazo bibangamira ireme ry’uburezi.
Muri iki cyumweru, hateganyijwe ibikorwa birimo gusura no kugenzura amashuri 1020, ni ukuvuga amashuri 34 muri buri karere mu turere 30. Nyuma y’aho, ibivuye mu igenzura bizagezwa ku barimu bahagarariye uburezi mu mirenge, abayobozi b’ibigo, abashinzwe amasomo, ndetse n’abarimu.
Buri shuri rizajya risurwa n’itsinda rigizwe n’umugenzuzi w’uburezi n’abandi bize ibijyanye no kwigisha baturutse muri Minisiteri y’Uburezi, mu kigo cy’igihugu cy’uburezi(REB), n’abaturutse mu buyobozi bushinzwe amashuri makuru y’imyuga n’ubumenyingiro (IPRCs).
Nk’uko itangazo rya Mineduc ribivuga,“ icyo gikorwa kizaba kirimo abayobozi b’akarere, ab’imirenge, ba nyiri ibigo by’amashuri, abahagarariye ababyeyi ndetse n’inzego z’umutekano ” .
Minisiteri y’uburezi kandi ifite intego yo kuvugurura isuku mu mashuri ifatanyije n’abatanyabikorwa bayo muri iri genzura.
Iyo minisiteri itangaza ko mu 2015, abana bata ishuri bari hagati ya 5,7% mu mashuri abanza, na 6,5% mu cyiciro cya mbere cy’amashuri yisumbuye, mu gihe bari 2,5% mu cyiciro cya kabiri cy’amashuri yisumbuye.
Ikindi kandi, mu 2016, abangavu 17.444 batwaye inda zitateguwe, bituma bava mu ishuri batarangije amasomo yabo.
Icyumweru cy’igenzura mu burezi gifite insanganyamatsiko igira iti, ‘Kuzamura ireme ry’imyigishirize n’imyigire mu ishuri’.
Mu magenzura yakozwe mu gihe gishize, hagenzuwe ibigo by’amashuri 2149. Mu igenzura rya gatatu ryakozwe umwaka ushize mu kwezi k’Ukwakira, ibigo by’amashuri bigera ku 108 byarafunzwe by’agateganyo, nyuma biza gufungura mbere y’umwaka w’itangira ry’amashuri, ariko bibanje gukosora ibyo byari byasabwe mu igenzura.
Umunyamakuru wa Kigali Today
@ umureremedia
",https://www.kigalitoday.com/uburezi/amashuri/article/mineduc-yatangije-igenzura-rigamije-kuvugurura-ireme-ry-uburezi,Education
I Nyacyonga barakigishiriza abanyeshuri 70 mu ishuri rimwe,"Kuri iki kigo, ikibazo cy’ubucucike bw’abanyeshuri kirakomeye kuko mu gihe Minisiteri y’Uburezi (MINEDUC) iteganya abana babiri ku ntebe mu ishuri, ku Ishuri Ribanza rya Nyacyonga abana batanu bicarana ku ntebe.
Mu rwego rwo gufasha mu gushakira umuti iki kibazo, uruganda rwa Sima rwa Hima rwashyishyikirije Ikigo cy’Amashuri Abanza cya Nyacyonga riherereye mu Murenge wa Jabana mu Karere ka Gasabo ibyumba bibiri by’amashuri bifite agaciro ka milioni 42 z’amafaranga y’u Rwanda (42,000,000FRW).
Sosthene Kubwimana, Umuyobozi w’Ikigo cy’Amashuri Abanza cya Nyacyonga, agira ati “Ibi byumba by’amashuri bizadufasha kugabanya ubwo bucucike.”
Jumoke Adegunle, Umuyobozi Mukuru w’Uruganda rwa Sima rwa Hima mu Rwanda, avuga ko ibi byumba by’amashuri, Hima yabyubatse nyuma yo kubiganiraho n’Ubuyobozi bw’Akarere ka Gagasabo bagasanga Ikigo cy’Amashuri Abanza cya Nyacyonga gifite ikibazo gikomeye cy’ubucucike by’abanyeshuri mu byumba by’amashuri.


Agira ati “Tuzakomeza gukorana na Guverinoma y’u Rwanda n’abandi bafatanya mu bikorwa mu mishinga ikemura ibibazo by’abaturage.”
Umuyobozi w’ikigo cy’Amashuri Abanza cya Nyacyonga, Sosthene Kubwimana, akaba atunga agatoki ubu bucucike mu mitsindire y’abana kuko mu bizami bisoza amashuri abanza nta mwana n’umwe wo kuri iki kigo waje mu cyiciro cya mbere ( Division I).
Mu banyeshuri 85 bakoze ibizamini bisoza amashuri abanzi 11 ni bo bashoboye kuza mu cyiciro cya kabiri (Division II), 33 baza muri Division III, naho 27 baza muri Divison IV mu gihe 14 babuze icyiciro babashyiramo (unclassified).


Umunyamakuru wa Kigali Today/KT Radio
@ Oswaldini1
",https://www.kigalitoday.com/uburezi/amashuri/article/i-nyacyonga-barakigishiriza-abanyeshuri-70-mu-ishuri-rimwe,Education
Perezida Kagame arataha kaminuza y’icyitegererezo mu buvuzi,"Iyi kaminuza izaba igisubizo mu isi yose muri rusange, ariko by’umwihariko muri Africa, yugarijwe n’indwara ku gipimo cya 24%, nyamara ikagira abatanga serivisi z’ubuvuzi bangana na 3% gusa.
Biteganyijwe ko iyi kakinuza izajya yakira abanyeshuri bo mu Rwanda no hanze, by’umwihariko mu Rwanda ikazajya yakiramo n’abakomoka mu miryango itishoboye bazajya bafashwa na kaminuza.
Ikiguzi cy’uburezi muri iyi kaminuza ni ibihumbi 53 by’amadorari ya AmeriKa ku mwaka (49.000.000 frws), naho abo kaminuza izajya ifasha izajya ibatangira ibihumbi 49 by’amadolari, asigaye bayitangire.
Ubuyobozi bw’iyi kaminuza buvuga ko abazayigamo bazahabwa ubumenyi butagarukira gusa ku gusuzuma umurwayi no gushaka ibimenyetso by’indwara, ko ahubwo bazanahabwa ubumenyi bubafasha guhindura imitangire ya serivisi z’ubuvuzi.
Iyi kaminuza yatangiye kubakwa mu mwaka wa 2015, kugeza ubu ikaba ifite abanyeshuri 24 bakomoka mu Rwanda no hanze, bose kugeza ubu baracyafashwa na kaminuza 100%.


Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/amashuri/article/perezida-kagame-arataha-kaminuza-y-icyitegererezo-mu-buvuzi,Education
Abakanishi 239 basanzwe mu mwuga bahawe impamyabumenyi ,"N’impamyabumenyi baherewe mu RP Ishamo rya Kigali (IPRC Kigali) nyuma y’isuzumabumenyi ryatanzwe na RP ku bufatanye na Swiss Contact, umuryango w’Abasuwisi uteza imbere imyuga n’ubumenyingiro ndetse n’Urugaga rw’Abikorera (PSF), rikaba ryarakozwe mu gihe cy’ibyumweru bibiri.
Rosine Mutatsineza, umukobwa umwe rukumbi muri abo bahawe impamyabumenyi akaba yari amaze imyaka ine akora ibijyanye no gusiga irangi ibinyabiziga, avuga ko iyo mpamyabumenyi izamwongerera icyizere mu mwuga we kandi ikamufasha gukorana n’amagaraji akomeye.
Agira ati “Ubundi nikoreraga ariko nkakorera ku igaraji ryo kwa Gandarari Nyabugogo, ariko ubwo mbonye impamyabumenyi ndatangira no gushaka ibiraka mu magaraji akomeye.”
Mutatsineza avuga ko mu rwego rwo kuzamura ubumenyi mu bukanishi yari amaze igihe yifuza gukora mu magaraji akomeye arimo na ATACAR riri ku Muhima ariko yarabuze aho amenera ariko ngo ubu ngo abonye icyangombwa kizatuma abasha kujyayo abereka ibyo ashoboye.
Paduwa Paul, umunyamagaraji akaba n’umwe mu bafasha RP mu gusuzuma ubumenyi bw’abakanishi kugira ngo bashobore guhabwa impamyabumenyi zitangwa n’iri shuri ry’imyuga n’ubumenyingiro, asaba Abanyarwanda guhindura imyumvire ntibakomeze kumva ko imyuga yigwa n’abananiwe ibindi.
Paduwa abishingira ku kuba ngo hari umubyeyi uherutse kumusaba kumufashiriza umwana mu igaraji ngo yige gukanika kuko “ibindi byose byari byaramunaniye.”
Agira ati “Uwo mumama yaje ambwira ko umwana we imibare yamunaniye kandi n’andi masomo abona atayashoboye ansaba ko namwemerera nkamutoza gukanika.”
Akagira ati “Nimwibaze umuntu utazi imibare, utagize n’ikindi kintu ashoboye ukibwira ko yajya mu bintu birimo n’amashanyarazi kuko mu bukanishi hazamo n’amashanyarazi. Imyuga ntiyigwa n’abaswa kandi n’ikimenyimenyi ntawe RP yaha umwanya wo kwiyigamo ari umuswa.”
Dr James Gashumba, Umuyobozi Wungirije (Vice Chancellor) wa RP yasabye abakanishi bahawe impamyabumenyi kuzifashishi mu kurushaho gutanga serivisi nziza no gukora ibizana impinduka mu mwuga wabo no ku gihugu muri rusange.
Ati “Izi mpamyabumenyi zikwiye gutuma murushaho kwigirira icyizere ari na ko murushaho gukora ubushakashatsi buzana impinduka haba kuri mwe no ku gihugu.”
Dr Gashumba yavuze kandi ko isuzumabumenyi nk’iryo rizakomereza no ku bandi bakanishi bo hirya no hino mu ntara kugira ngo na bo bahabwe impamyabumenyi mu rwego rwo kongerera agaciro ubumenyi bafite mu mwuga wabo.
Mu gihe babiri bonyine mu bakanishi bahawe isuzumabumenyi ari bo batsinzwe, Dr Gashumba yavuze ko isuzumabumenyi rizakomereza no mu yindi myuga abazatsinda na bo bahabwe impamyabumenyi zibafasha mu mwuga wabo.


Umunyamakuru wa Kigali Today/KT Radio
@ Oswaldini1
",https://www.kigalitoday.com/uburezi/ibikorwa-by-uburezi/article/abakanishi-239-basanzwe-mu-mwuga-bahawe-impamyabumenyi,Education
Kaminuza ya Gitwe irashinja Muvunyi gushaka kuyifunga burundu,"Ni nyuma y’uko tariki ya gatatu Mutarama 2019, iyi kaminuza yari yagejeje urwandiko mu nteko ishinga amategeko isaba ko yarenganurwa.
Dr. Innocent Kabandana uyobora inama y’ubutegetsi ya kaminuza ya Gitwe,yabwiye abadepite bagize komisiyo y’uburezi ko ibyo basabwe byose babitunganyije, ariko HEC ikaba ikomeje kubabuza kwakira abanyeshuri bashya mu ishami ry’ubuganga.
Ati”Ibyo twasabwaga kuzuza kwari ugukorera ‘catch up’ abanyeshuri bo mu yindi myaka bari barazamutse batize neza kubera ibikoresho, icyo twaragikoze cyararangiye”.
Raporo nshya y’inama nkuru y’uburezi yashyikirijwe kaminuza ya Gitwe ku mugoroba wo kuwa mbere, igaragaza ko iyi kaminuza hari ibindi igisabwa kunoza, birimo uburyo iyi kaminuza iyobowe.
Ubuyobozi bwa kaminuza ya Gitwe ariko bwo busanga aya ari amananiza umuyobozi w’inama nkuru y’uburezi Dr. Emmanuel akomeje kuyishyiraho, agamije kuyinaniza igafunga burundu.
Bashingira kandi ku kuba abanyeshuri 34 barangije mu ishami rya laboratwari barangiwe gusoza amasomo yabo (graduation), hagendewe ku makosa Dr. Muvunyi yavuze ko yakozwe n’abanyeshuri barindwi, ngo bahimbye raporo za stage bakoze.
Aha abayobozi ba Kaminuza ya Gitwe basanga nako ari akarengane, kuko n’ubwo butemera ko abo banyeshuri bahimbye izo raporo kuko bakurikiranirwaga hafi buri munsi, ngo n’iyo baba barabikoze amakosa yabo ntiyashyira abasigaye mu bihano by’amakosa batakoze.
Ikindi kandi iyi kaminuza yita akarengane, ndetse ikavuga ko umuyobozi wa HEC Dr. Emmanuel Muvunyi ashaka ko ifunga burundu, ngo ni ukuba barasabwe gushaka abarimu b’inzobere bakabashaka, none ubu bakaba bicaye bahembwa badakora, ndetse Muvunyi akaba yarategetse ko bagomba kuhaguma.
Kaminuza ya Gitwe kandi ivuga ko intandaro y’ayo mananiza yose ari inyerezwa ry’umutungo ryakozwe na bamwe mu bari abakozi bayo.
Muribo hari uwitwa Charlotte Ahobantegeye wari ushinzwe kwishyuza amafaranga ya kaminuza (ubu arafunze akekwaho ibi byaha),ndetse uyu bikavugwa ko yaba yari afitanye ubucuti bwihariye na Dr. Muvunyi uyobora HEC.
Igenzura ryakozwe ryagaragaje ko mu mwaka umwe gusa iyi kaminuza yahombye miliyoni 177, kandi ngo abazinyereje bari bafite imikoranire n’abantu bo hanze ya kaminuza nkuko byemezwa na Pastoro Rusine Joshua.
Ati”Abantu bagiye biba kaminuza ya Gitwe bagize n’ubushobozi bwo kwiteganyiriza mu nzego zitandukanye zabasha kubarengera mu gihe baba bafashwe”.
Abadepite bagize komisiyo y’uburezi ariko basabye abayobozi ba kaminuza ya Gitwe kwirinda kwitiranya umuntu ku giti cye (Muvunyi), ndetse n’urwego (HEC).
Aba bayobozi ariko bagaragarije abadepite ingero zinyuranye zigaragaza ko Dr. Muvunyi hari ibyo akorera iyi kaminuza atabitumwe n’urwego akorera, zirimo nk’aho yigeze gupfukamisha umwarimu imbere y’abanyeshuri.
Abadepite bagize komisiyo y’uburezi bijeje itsinda ry’abaturutse muri kaminuza ya Gitwe ko ibyo babagejejeho bagiye kubisuzumana ubushishozi, bakazabamenyesha umwanzuro babifatiye.
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/amashuri/article/kaminuza-ya-gitwe-irashinja-muvunyi-gushaka-kuyifunga-burundu,Education
Ni iki kiri inyuma yo kutumvikana kwa Kaminuza ya Gitwe na HEC?,"Kuwa kane tariki 17 Mutarama, 2019, umunyamakuru Anne Marie Niwemwiza wa KT Radio yakiriye abatumirwa batatu, bagaragaza ibibazo bikomeye bikomereye urwego rw’uburezi mu gihugu mu kiganiro kitwa ‘Ubyumva ute’.
Aba batumirwa bagarutse ku buryo abanyeshuri bashyirwa mu bigo, mu ntangiriro z’umwaka w’amashuri, ireme ry’uburezi, iby’umwaka w’uburezi ugora abanyeshuri iyo bigeze mu mpeshyi, impinduko zihoraho mu burezi n’ibindi byinshi.
Kimwe mu byagarutsweho n’aba batumirwa, ni ikijyanye n’amashami amwe, cyane cyane iry’ubuvuzi no kubaga, irya laboratwari y’ubuvuzi ndetse n’ubuvuzi rusange yafunzwe muri Werurwe 2017 muri Kaminuza ya Gitwe iherereye mu karere ka Ruhango, intara y’Amajyepfo.
KT Press yamenye ko hari amakimbirane yihishe inyuma y’ibi byose, hagati y’iyi Kaminuza ndetse n’urwego rufite munshinga kugenzura za Kaminuza ari rwo nama nkuru y’uburezi (HEC).
Ku bwa HEC, ngo igitekerezo cyo gufunga aya mashami cyaturutse muri raporo y’igenzura ryakozwe muri Werurwe 2017.
Bimwe mu byagaragajwe n’iri genzura ni ikibazo cyo gushaka abarimu bashoboye, gushaka ibitabo bigezweho, ndetse no gushyiraho uburyo bwo kwiga amasomo abanyeshuri bari baracikanywe (catch up program) mu ishami ry’ubuvuzi ndetse na laboratwari. Bari barasabwe kandi gushakira ibikoresho iyo laboratwari.
Mu mezi atandatu yakurikiyeho, HEC yakoraga igenzura byibura kabiri mu kwezi, kugirango barebe niba ishuri ryaratunganyije ibyo ryasabwe bivuye mu myanzuro y’igenzura (Comprehensive Exeternal Audit).
Icyavuyemo ni uko amashami yari yafunzwe yaje gufungurwa, nk’uko bigaragazwa n’ibaruwa yanditswe tariki 22 Nzeri 2017, uwari minisitiri w’uburezi icyo gihe Dr Papias Musafiri yashimaga iri shuri uburyo ryubahirije ibyo ryasabwe n’imyanzuro y’igenzura.
Cyakora minisiteri y’uburezi yibikiye ingingo ivuga ko iri shuri rigomba “gushyiraho uburyo bwo kwiga amasomo abanyeshuri bacikanywe mu ishami ry’ubuvuzi no kubaga, ndetse bakaba baretse kwakira abanyeshuri bashya muri iri shami twavuze haruguru mu gihe byibura cy’imyaka ibiri, kugirango abanyeshuri bahari babasha kwifashisha ibikoresho bihari biga amasomo bacikanywe bisanzuye”.
Kubahiriza iyi ngingo byagoye Kaminuza ya Gitwe. Urugero ni uko bahise bashaka abarimu bahoraho, bakareka gukoresha abarimu ba Kaminuza y’u Rwanda.
Ibaruwa KT Press yabonye ivuga ko iri shuri ryahaye akazi abarimu 30, benshi muri bo b’abanyamahanga bavuye muri Nigeriya, Uganda na Repubulika Iharanira Demokarasi ya Congo muri Gicurasi 2017, kugirango bubahirize ibyo basabwaga, kuva ubwo abarimu batangira guhembwa.
Abayobozi ba Kaminuza ya Gitwe bavuga ko aba barimu bahembwa amafaranga menshi nyamara bamwe muri bo batari kwigisha kuko bari barahawe akazi ko kwigisha mu mwaka wa mbere.
Aba bayobozi babwiye KT Press ko bakoresheje imbaraga nyinshi kugirango bashyireho gahunda yo kwigisha abanyeshuri amasomo batabonye (catch up program), bibwira ko icyemezo cyibabuza kwakira abanyeshuri bashya cyavanwaho hatarindiriwe imyaka ibiri yose.
Jean Damascene Ntihinyuzwa ushinzwe itangazamakuru muri Kaminuza ya Gitwe yabwiye KT Press ati “twihutishije iyo gahunda twasabwaga ku buryo muri Mutarama 2018 twari twaramaze no gutunganya raporo ibigaragaza. Inama nkuru y’uburezi yakiriye iyo raporo ndetse ivuga ko itunganye ariko ntiyaduha uburenganzira bwo kwakira abanyeshuri bashya”.
Iri shuri ryarategereje kugeza muri Nzeri 2018, ubwo minisitiri mushya w’uburezi Dr Eugene Mutimura yabasuraga maze akabereka ibintu bagomba gutunganya.
Yashyizeho itsinda rigizwe n’abayobozi mu karere ka Ruhango, Inama nkuru y’uburezi, intara y’Amajyepfo n’abandi, ngo rifashe iyi kaminuza gutunganya ibyo ryaburaga.
Kaminuza ya Gitwe yabwiye KT Press ko umuyobozi mukuru w’Inama Nkuru y’Uburezi Dr Emmanuel Muvunyi ubwe atahaye agaciro imyanzuro y’iri tsinda yemezaga ko ishuri ryakoze byinshi byiza, maze ashyiraho irindi tsinda ry’abantu 11 ariwe ubwe uryiyoboreye.
Ku cyumweru gishize, mu biganiro byabaye mu gitondo na nimugoroba, Inama Nkuru y’Uburezi (HEC) n’ikigo cy’igihugu gishinzwe Uburezi (REB), bafashe umwanya wo kugaruka ku bibazo bitandukanye mu burezi, harimo n’ikibazo cya Kaminuza ya Gitwe.
Muvunyi yagaragaje neza ko imyaka ibiri yahawe Kaminuza ya Gitwe izarangira muri Nzeri 2019, gusa Kaminuza yavuze ko imaze guhomba miliyari imwe n’igice (1,500,000,000 Rfw), ihemba abarimu nyamara badakora.
Kuva Tariki eshatu Mutarama 2019, Kaminuza ya Gitwe yatangiye kwitabaza inzego zo hejuru ngo zibe zabasabira Inama Nkuru y’Uburezi ibafungurire umwaka wa mbere bongere bakire abanyeshuri.
Muvunyi avuga ko iri shuri ryagiye ryirengagiza bimwe mu byo ryasabwe cyane cyane ibirebana n’imiyoborere.
Yagize ati “kuva mu myanya yo hejuru kugera mu myanya yo hasi, ni nka bizinesi (business) y’umuryango. Umuyobozi mukuru wungirije afite icyo apfana na nyir’ishuri, abagize inama y’ubuyobozi nabo ni uko bafite ibyo bapfana. Ikibazo, iyo ubashyizeho kandi batujuje ibisabwa byica ‘business”.
Yakomeje agira ati “Hari amacakubiri muri iriya kaminuza. Hari n’ikibazo cyo kutishyura imisoro na pansiyo z’abarimu. Barimo umwenda RSSB w’amafaranga arenga miliyoni 100”.
Cyakora Kaminuza isa n’ikemanga ubunyamwuga bw’Inama Nkuru y’Uburezi.
Bifashishije itegeko rya HEC ryo muri Mutarama 2017 rigenzura amashuri makuru na za kaminuza mu ngingo yaryo ya 66.
Iravuga iti “Kaminuza n’amashuri makuru bya leta, ibifashwa na leta n’ibyigenga bikorera mu Rwanda bafite igihe kitarenga imyaka ibiri uhereye ku itariki iri tegeko ritangarijwe mu igazeti ya Leta ya Repubulika y’u Rwanda, cyo guhuza amabwiriza yabo, ibyemezo, imitegurire n’imikorere n’iy’iri tegeko”.
Iyi kaminuza ihuza kandi Dr Muvunyi na bamwe mu bakozi bayo birukanywe, cyangwa se bagasezera kubera imikorere mibi.
Umwe muri aba ni uwitwa Charlotte Ahobantegeye wari ufite mu nshingano ibijyanye n’amafaranga yinjira.
Biravugwa ko Ahobantegeye yanyereje amafaranga arenga miliyoni 170 mu mafaranga y’ishuri yakiraga yifashishije impapuro z’ubwishyu z’incurano (Fake invoices).
Umuyobozi muri iyi Kaminuza wavuganye na KT Press ariko akifuza ko amazina ye atatangazwa, yagize ati “Ubuhamya twakusanyije buvuga ko bamwe mu bakozi banyereje arenga miliyoni 170 Rfw, bahuye kenshi na Muvunyi bakagira amafaranga bagabana”.
Yakomeje agira ati “Abo bakozi harimo Ahobantegeye. Iyo niyo nzira Muvunyi ashobora kuba yarabonaga ku mafaranga yanyerejwe muri Kaminuza”.
Mu kiganiro kuri telefone na KT Press, Muvunyi yagize ati “Ibyo ni ibirego bidafite aho bishingiye”.
Ubwo yasubizaga ibibazo by’umunyamakuru, Modeste Mbabazi, umuvugizi w’urwego rw’igihugu rushinzwe ubugenzajyaha (RIB) yabwiye KT Press ko Ahobantegeye yatawe muri yombi ndetse n’ibye bikaba bikiri mu iperereza ndetse akaba yagezwa imbere y’ubushinjacyaha igihe icyo ari cyo cyose muri icyi cyumweru.
Gusa yasobanuye neza ati “Dufite ibyo dukurikiranye k’umugore (Ahobantegeye), ntabwo ari Muvunyi”.
Isubiza ku bijyanye n’ibirarane by’ikigo cy’igihugu gishinzwe kwakira imisoro n’amahoro (RRA), Kaminuza ya Gitwe yavuze ko bafitanye amasezerano na RRA kandi ko batazayarengaho.
Yagize iti “ariko ibyo gukurikirana ibirarane bya RRA ntibinari no mu nshingano z’Inama Nkuru y’Uburezi”.
Iri shuri ntabwo rinemera ibijyanye n’uko nyir’ishuri ataha akazi uwo mu muryango we “igihe cyose mwenewabo ashoboye akazi kdi akaba atanga umusaruro asabwa”. Bavuga ko Kaminuza ya Gitwe atari ’bizinesi’ y’umuryango.
Kaminuza ya Gitwe tariki 3 Mutarama 2019, yitabaje inteko ishinga amategeko iyisaba ko yakurikirana ikibazo cyabo maze umwaka wa mbere ugafungurwa.
Abanyamakuru ba Kigali Today
@ kigalitoday
",https://www.kigalitoday.com/uburezi/amashuri/article/ni-iki-kiri-inyuma-yo-kutumvikana-kwa-kaminuza-ya-gitwe-na-hec,Education
Ku Nkombo bungutse ibindi byumba 11 by’amashuri,"Ni nyuma y’aho itorero ry’Abangilikani mu Rwanda rihubakiye ibindi byumba by’amashuri 11 bishya bikaba byitezweho koroshya urugendo abana bakoraga rw’ibilometero bisaga bitanu bajya kwiga kure y’aho batuye.
Ibyo byuma by’amashuri byubatswe ku kigo cy’amashuri cya Bugumira mu Kagari ka Kamagimbo, ahari hasanzwe gusa ibyumba bibiri by’amashuri na byo bishaje.
Ibyo byumba bibiri byigirwagamo n’abo mu mashuri y’incuke basaga 400 abandi bagakora ibilometero bisaga bitanu bajya gushakisha aho biga mu tundi tugari kuri iki kirwa.
Bamwe muri abo bana batungiraga umunyamakuru wa Kigali Today agatoki, bamwereka ishuri riri hakurya bigagaho, bakavuga ko byabagoraga.
Uwitwa Niyitanga Tresor yagize ati “Hari abantu bavaga iriya kure kure bakajya kwiga bambutse ikiyaga bakoze urugendo rw’iminota 30 n’amaguru!”
Ababyeyi b’aba bana bemeza ko muri aka gace hari hakenewe ishuri ukurikije ibibazo abana babo bagiriraga mu nzira cyane cyane abo mu mashuri y’incuke n’abatangira umwaka wa mbere w’amashuri abanza.
Ishuri rya Bugumira ryubakiwe ibyo byumba 11 ryahise ryitwa ’EAR Bugumira Foundation School’.
Nyuma yo guhabwa ibyo byumba ku mugaragaro, umuturage wo ku Nkombo witwa Ndisanga Jean Claude yagize ati “Turabyishimiye kuko abana b’imyaka itanu cyangwa ine ntabwo bageraga aho abandi bigira kubera ko ari kure cyane, bategerezaga igihe bazuzuriza imyaka irindwi bakabona kujya kwiga.”
Nubwo ibyo byumba byubatswe, hari abavuga ko bikiri bike, ko hakenewe kubakwa andi mashuri. Babihera ku kuba hari aho mu ishuri rimwe usangamo abana basaga 60 mu gihe nyamara ngo batakabaye barenga 40.
Umuyobozi w’Akarere ka Rusizi, Kayumba Euphrem, yavuze ko bagiye kubanza kwicaza abana muri ibi byumba bishya bungutse hanyuma bakazareba ahagikenewe andi mashuri bakabona gutekereza kuyongera.
Ku kirwa cya Nkombo kugeza ubu hari amashuri yisumbuye atatu, abanza ane n’ay’incuke atanu. EAR Bugumira Foundation School ribaye ishuri rya kabiri ryubatswe n’itorero ry’Abangilikani.
Ryuzuye ritwaye miliyoni 130 z’amafaranga y’u Rwanda rikazatangira kwigirwamo umwaka utaha. Iryo shuri rifite ubushobozi bwo kwakira abanyeshuri 560.
Umunyamakuru wa Kigali Today/KT Radio
@ EuphremMusabwa
",https://www.kigalitoday.com/uburezi/ibikorwa-by-uburezi/article/ku-nkombo-bungutse-ibindi-byumba-11-by-amashuri,Education
Abasesenguzi basanga Perezida Kagame ari we wakemura ibibazo biri mu burezi,"Umuyobozi wa Transparency International Rwanda, Ingabire Marie Immaculée, agaragaza ko kubera igisa nka ruswa no guhishirana, ari yo ntandaro y’imikorere mibi yananiranye gushakirwa umuti.
Avuga ko uretse Perezida Kagame wenyine nta wundi muntu wakemura ibibazo byabaye uruhuri muri MINEDUC, birimo ihinduka rya hato na hato muri iyo Minisiteri rifatwa nk’ikibazo gikomeye ku guhungabanya ireme ry’uburezi.
Ingabire ahuza n’abavuga ko ireme ry’uburezi rizambijwe n’ihuzagurika.
Ingabire avuga ko ari kumwe n’abavuga ko mu burezi harimo ihuzagurika, kuko ngo bimutangaza kuba hari abavuga ko ireme ry’uburezi mu Rwanda rihari akibaza n’aho baba baribona.
Avuga ko icya mbere kidindiza ireme ry’uburezi ari impinduka za hato na hato, zirimo gukuraho gusibiza abana cyangwa kubirukana, kwiga mu mpeshyi, no guhindura za kaminuza ndetse n’amashami yayo akimurirwa hirya no hino kandi aho yari asanzwe nta cyahabuze.
Agira ati, “Iyo uvuze ngo nta mwana utsindwa sinzi icyo uba wumva none se ubundi uratanga ikizamini cy’iki niba uzi ko nta mwana utazi ubwenge bose batsinze”?
“Mwalimu na we akemera agahiga ko ngo azatsindisha kugera kuri 99%, ibyo ntabwo bishoboka! Mwalimu se ni Imana, ni we uzabigira, bugacya ugakura amashami i Butare, abanyeshuri bakirirwa bazerera.”
“Bishyura amazu abahenze, n’amafaranga ya Buruse adahagije bahabwa, urabakurira iki i Huye baza gukora iki i Kigali ko n’aho ubakuye ari ho hari ibikenerwa by’ibanze?”
“Mu burezi hari akavuyo nka kariya ejo bundi twabonye i Shyorongi ahoherejwe abana 180 kandi hari imyanya 80 gusa, wagira ngo muri REB ho bahahambye umusazi, ntabwo nzi ibyaho pe, simbizi!”
Ibibazo biri mu burezi byagize ingaruka zikomeye kuri Kaminuza ya Gitwe


Ahereye ku bibazo byagizwe ibanga muri kaminuza yigisha ubuganga ya Gitwe ikaba imaze guhomba hafi Miliyali ebyiri z’amafaranga y’u Rwanda kuko yahagarikiwe kwakira abanyeshuri, Ingabire asanga umuyobozi w’Inama Nkuru y’amashuri Makuru na Kaminuza (HEC), Dr. Muvunyi Emmanuel akwiye kumena icyo we yise amabanga atuma ishuri ridakora.
Avuga ko nta shuri mu Rwanda rikuru rifite ibikoresho nk’ibya Gitwe, akibaza icyo Minisiteri y’Uburezi igamije mu gukereza ikemuka ry’ibibazo biri i Gitwe mu gihe ishuri ryo rikomeje guhomba.
Agira ati, “Nk’ubu Minisitiri yicaranye iki? Umuyobozi wa HEC ejobundi yaravuze ngo ibibazo birimo ni amabanga, ese ni amabanga hagati ya nde na nde? Nayatubwire natwe tuyamenye, ese ni amabanga ye hagati ye na Kaminuza?”
 “Iki ni ikibazo gikomeye ngira ngo Perezida wa Repuburika wenyine ni we wagikemura ni we wenyine nizeye kuko abandi barabeshya, kuko abandi bose baragitinya, barabeshya n’ibigaragarira bose barabibeshya, n’ushinzwe kubaza undi inshingano ntabikora”.
“Birasaba ko rero Perezida wa Repuburika ari we ubyigiramo, ni na cyo Abanyarwanda bakwiye gutekereza, ndibaza uko iki kibazo kizamugeraho, kuko ni we wenyine wagikemura”.
Umusesenguzi akaba n’umunyamakuru, Jean Claude Ndayishimye, asanga na we ireme ry’uburezi ririmo kwicwa ahanini n’impinduka za hato na hato muri MINEDUC.
Ndayishimye avuga ko niba Minisiteri igira abaminisitiri utabara bagiye basimburanwa, Leta yakarebye ko ikibazo atari uguhindura imyanya ya Politiki.
Ati “Nibarebe sisiteme yose yaba iya Minisiteri yaba iy’ibigo biyishamikiyeho babisese byose, wenda tumare amezi atatu nta Minisiteri dufite ubundi bizigweho mu mwiherero uko yasubiraho”.
Yavuze ko Minisiteri y’Uburezi ari imwe mu zikoresha ingengo y’imari nyinshi ariko nta musaruro bitanga ahubwo ibibazo bikarushaho kwiyongera.
Ndayishimye yakomoje no ku Kigo cy’Igihugu gishinzwe Uburezi (REB) gihora kivugwamo ibibazo byo kunyereza no gukoresha nabi amafaranga y’igihugu, mu gihe ngo mu kigo cy’igihugu cy’ubumenyi ngiro, (WDA) habamo ruswa utabona uko wavuga.
Uwo munyamakuru kandi yatunze agatoki Kaminuza y’u Rwanda avuga ko irangwamo akavuyo gakabije akemeza ko igihe utabashije gucunga neza ibyo wahawe nta reme rindi ry’uburezi ritegerejwe”.
Yavuze ko ingaruka ari ukuba abana barangiza badafite ubumenyi, atanga urugero rw’abana barangiza mu mwaka wa gatandatu w’amashuri abanza batatsinze, bafite zeru ariko bakimurirwa mu yisumbuye kandi ntacyo bizabamarira kuko bifatwa nko kurangiza kwiga gusa.
Agira ati, “Niba hari urwego navuga ko rurwaye, nako ahubwo rurarembye pe ni sisiteme ya Minisiteri y’Uburezi irarembye pe, kuko ikica uburezi mu Rwanda ni ziriya mpinduka za hato na hato”.
Ikindi kigaruka mu busesenguzi kitakwirengagizwa ndetse ngo gikwiye no gutuma bamwe mu bayobozi bahanwa by’intangarugero, ni ihuzagurika rivanzemo n’ibibazo by’imikoranire aho usanga abanyeshuri boherezwa ku kigo runaka hatabayeho guhana amakuru kuva ku muyobozi w’ikigo kugeza kuri REB.
Nyamara ngo umuti urahari kuko ngo niba Leta ishobora guhindura mu gihe gito igihe cy’itangira ry’umwaka w’amashuri mu Rwanda kandi bikagenda neza ngo no guhindura akajagari ka MINEDUC byashoboka.
Umusesenguzi akaba n’umwe mu babyeyi bagizweho n’ingaruka z’impinduka zigaragara mu burezi Sam Gody Nshimiyimana, avuga ko ubwe umwana we bamwohereje kwiga ku kigo cya Stella Matutina giherereye mu Murenge wa Shyorongi i Rulindo ahari hoherejwe abanyeshuri benshi bikaza kugaragara ko badashobora kubona imyanya.
Avuga ko umwana we kugira ngo abone ikindi kigo byasabye gukora tombora kandi nyamara byarabaye byarakozwe mu bushishozi butahombya ababyeyi.
Agira ati, “Birababaje kuba umwana w’umunyarwanda ajya kwiga hakoreshejwe tombola kandi yatsinze, ubu uwanjye naramujyanye aho natomboye nsanga na ho nta myanya ihari bataranamenyeshejwe ko umwana azajya kuhiga ndapfukama mbona baramwakiriye”.
Ashima ko nyuma yo gusanga kwiga mu mpeshyi bifite ingaruka ku burere n’uburezi bw’umwana ku ishuri, hafashwe umwanzuro wakiriwe nk’umuti urambye kuri icyo kibazo kandi wanyuze benshi.
Agira ati, “Ingufu zashyizwe mu guhindura uko amashuri atangira umunsi umwe zaburiye he ngo n’ibindi bigende bihinduke”.
Ubusensenguzi bugaragaza ko hari ibigo byagiye bikurwaho nyuma y’uko bigaragaye ko nta musaruro bitanga bityo ko byanarebwa muri MINEDUC niba bene ibyo bigo byayo bidatanga umusaruro bitavaho, ndetse ngo ni ngombwa ko amavugurura aba kugeza ku rwego rwo hasi kwa mwalimu.
Undi muti ngo ni uko inteko ishinga amategeko idakwiriye gukomeza kurebera ibibera mu burezi ngo yinumire.
Umunyamakuru wa Kigali Today/KT Radio
@ murieph
",https://www.kigalitoday.com/uburezi/ibikorwa-by-uburezi/article/barasaba-perezida-kagame-gukemura-ibibazo-biri-mu-burezi,Education
"“Nihatavanwa ihuzagurika mu burezi, igihugu ntaho kizaba kigana” Abasesenguzi (Ikiganiro)","Abatumirwa bagarutse ku buryo nihatagira igikorwa ngo ihuzagurika riri mu burezi bw’u Rwanda rihagarare, ahazaza h’igihugu hazaba hatizewe.
Kurikira ikiganiro cyose hano
",https://www.kigalitoday.com/uburezi/ibikorwa-by-uburezi/article/nihatavanwa-ihuzagurika-mu-burezi-igihugu-ntaho-kizaba-kigana-abasesenguzi-ikiganiro,Education
REB ngo nibazwe impamvu abanyeshuri boherejwe mu bigo ari benshi ,"Byinshi mu bibazo byagaragaye cyane nyuma yo gutangazwa kw’amanota y’ibizamini bya Leta ku bana basoje amashuri abanza, n’abasoje icyiciro rusange cy’ayisumbuye.
Nyuma yo gutangaza ayo manota, hakurikiyeho gushyira abanyeshuri batsinze mu mashuri bazigamo, aho Minisiteri y’Uburezi yavuze ko byagombaga gukorwa n’ikigo gishinzwe guteza imbere uburezi, REB.
Uku gushyira abanyeshuri mu myanya bikozwe n’ikigo gishinzwe guteza imbere uburezi, REB, byateje ikibazo gikomeye kugeza ubu, aho hari amashuri yohererejwe abana barenze ubushobozi bw’abo yemerewe kwakira.
Ecole Notre Dame de la Providence Karubanda ryo mu Karere ka Huye, riri mu ryohererejwe abanyeshuri benshi, barenze ubushobozi bw’abo rishobora kwakira.
Imibare yo ku cyumweru tariki ya 13 Mutarama 2019, yerekanaga ko iryo shuri ryari rimaze kwakira abanyeshuri bashya 126, nyamara rifite ubushobozi bwo kwakira abanyeshuri bashya 80 gusa.
Umuyobozi waryo Goreth Mukarubayiza yabwiye ababyeyi bahageze mu masaha y’umugoroba ko imyanya yamaze kuzura, bityo ko bajya gushaka REB ikabashakira indi myanya ahandi.
Uyu muyobozi aharira n’umubyeyi amwirukana yagize ati ”Nta mpamvu yo kunyinginga, iri shuri ribereyeho abana. Niba nkubwiye ngo subirayo ni uko imyanya idahari. Urumva hari ikintu mfa nawe gituma nkubwira ngo subirayo?! Ntibishoboka huzuye, umbabarire ubyumve, ahubwo niba uri umugabo ugende ubaze REB impamvu babeshya Abanyarwanda bakabohereza ahantu huzuye”.
Nyuma yo kumvikana n’ikigo gishinzwe uburezi, iri shuri ryemeye kwakira abanyeshuri 120, abandi bose bagashakirwa ahandi.
Uretse kuri iryo shuri kandi, ku ishuri Ecole secondaire Stella Matutina ryo mu Murenge wa Shyorongi mu Karere ka Rulindo, na ho hagaragaye ikibazo cy’abanyeshuri bashya bahoherejwe na REB, barenze ubushobozi bw’ishuri.
Iryo shuri ryari rifite imyanya 80 gusa, ariko ryohererezwa abanyeshuri bashya 180.
Mu gukemura iki kibazo, ishuri ryasabye ababyeyi ko hakorwa tombola kugira ngo risigarane 80 rifitiye ubushobozi.
Umwe mu babyeyi wabuze umwanya w’umwana kuri Stella Matutina kandi ari ho yari yoherejwe, yabwiye Kigali Today ko iyo tombola yakozwe yashyize umwana we mu ishuri riherereye mu karere ka Nyamasheke, kandi we ari uwo mu mujyi wa Kigali.
Mugisha (izina twamuhaye kuko adashaka ko irye ritangazwa), yabwiye Kigali Today ati” Tekereza umwana w’imyaka 11 ugiye mu mwaka wa mbere akajya i Nyamasheke avuye i Kigali! Nari narishyuye amafaranga y’ishuri, ariko nahisemo kwishyuza amafaranga yanjye nkamujyana mu ishuri ryigenga”.
Iki kibazo na n’ubu kiracyahangayikishije abanyeshuri n’ababyeyi, kuko kugeza n’ubu hari abatarabasha kwinjira mu mashuri boherejwemo.
Kigali Today yagerageje kuvugana n’umuyobozi mukuru wa REB, Dr. Ndayambaje Irénée, kuri iki kibazo, avuga ko azakivugaho mu minsi iri imbere.
Nyuma gato yo gutangaza amanota y’ibizamini bya Leta by’umwaka wa 2018, ku banyeshuri barangije amashuri abanza n’abarangije icyiciro rusange cy’ayisumbuye, hadutse impinduka mu buryo abatsinze ibyo bizamini bazoherezwaga mu mashuri.
Ubusanzwe nyuma yo gutangaza amanota y’ibizamini bya Leta, hakurikiragaho ko abayobozi b’ibigo by’amashuri bajyaga mu kigo gishinzwe guteza imbere uburezi (REB), bagatoranya abanyeshuri bakurikije imyanya bafite mu mashuri yabo.
Muri uyu mwaka si ko byagenze, kuko nyuma yo gutangaza amanota y’ibizamini bya Leta, Umunyamabanga wa Leta muri MINEDUC ushinzwe amashuri abanza n’ayisumbuye Dr. Isaac Munyakazi yatangaje ko gutanga imyanya ku banyeshuri batsinze, bizakorwa na REB gusa.
Icyo gihe yagize ati “Ntabwo abayobozi b’amashuri bazongera kwitoranyiriza abanyeshuri batsinze neza ngo abe ari bo bahabwa. Ubu abanyeshuri bose bazasaranganywa imyanya mu bigo byose bya Leta n’ibifatanya na yo ku bw’amasezerano. Ibyo bizakorwa na REB, mu minsi micye cyane tuzaba tumaze gushyira ahagaragara buri mwana n’ishuri azajya kwigamo”.
Izi mpinduka zakurikiwe n’uruhuri rw’ibibazo ku babyeyi bafite abana batsinze bakoherezwa mu bigo batasabye, ndetse hakaba n’aboherejwe mu bigo bafata nk’ibidatsindisha neza ugereranyije n’amanota abana babo babonye.
Umwe mu babyeyi yagize ati ”Byihorere jye sinabona icyo mvuga. Jyewe ubwanjye nakoresheje ibishoboka byose ngo umwana wanjye atsinde neza, mushakira umwarimu ku ruhande, muraza amajoro yiga, aratsinda none bamwohereje ku kigo kidatsindisha. Icyo dusaba Leta ni uko abanyeshuri batsinze neza bajya mu bigo baharaniye. None se ubu nkanjye nk’umubyeyi, watanze ayo mafaranga yose, ubu nungutse iki”!
Kubera iki kibazo kandi, benshi mu babyeyi bari bafite abana bigaga mu mashuri yigenga bari baratsinze neza, bahisemo kubagumisha mu mashuri yigenga, aho kubohereza mu mashuri REB yaboherejemo.
Mbere gato y’uko uyu mwaka mushya utangira, hari amakuru yasakaye avuga ko umwaka w’amashuri wa 2019 wagombaga gutangira tariki ya 07 Mutarama 2019, bidatinze MINEDUC itangaza ko itangira ryimuriwe tariki ya 14 Mutarama.
Mbere yo gutangaza iyo itariki nyiri izina ariko, Minisiteri yasabaga ababyeyi kudaha agaciro iyari yatangajwe mbere (07/01/2019), ahubwo bagategereza indi tariki Minisiteri yavugaga ko izatangazwa ‘bidatinze’.
Ni ikibazo ababyeyi batavuzeho rumwe, kuko hari abavuze ko uku guhindagura amatariki yo gutangiriraho hari abo bituma batabasha gutegura neza ibyangombwa abana bazakenera.
Mu ntangiriro z’uyu mwaka w’amashuri, ikigo cy’igihugu gishinzwe guteza imbere imyuga n’ubumenyi ngiro (WDA) cyatangaje ko gifunze amashuri arindwi yigishaga imyuga n’ubumenyi ngiro kuko atari yujuje ibisabwa.
Mu byo ayo mashuri yaziraga, harimo kuba adafite ibikoresho bihagije, kuba adafite inyubako zihagije, isuku nke, n’ibindi.
Iki kigo kandi cyatangaje ko hari n’amashuri 62 na yo y’imyuga n’ubumenyi ngiro yari yasabwe kubanza gutunganya ibyo yasabwe n’icyo kigo akazabona gutangira umwaka w’amashuri wa 2019.
Bukeye bwaho, Minisiteri y’uburezi yahise ivuga ko ayo mashuri atagifunzwe, ko ahubwo agomba gutangira umwaka kimwe n’andi, ibyo yasabwe akazabikora abanyeshuri biga.
Bamwe mu bafite amashuri y’imyuga n’ubumenyi ngiro bavuga ko uku guhuzagurika byabateye igihombo, kuko Minisiteri ikimara gutangaza ko ayo mashuri yahagaritswe, hari abanyeshuri bari baramaze kuyiyandikishamo bahise bigira mu yandi mashuri, ndetse ngo hari n’abari baramaze kwishyura basubijwe amafaranga yabo.
Gutangira umwaka w’amashuri muri Nzeri
Mu mwaka ushize wa 2018, Ikigo cy’Igihugu gishinzwe Uburezi (REB) cyatangaje ko mu mwaka wa 2020 umwaka w’amashuri abanza n’ayisumbuye mu Rwanda ushobora kuzahindurwa, ukajya utangira muri Nzeri nk’uko byahoze mbere.
Nyamara ariko witegereje neza, wasanga ibi bisa n’ibitazashoboka, kuko niba uyu mwaka w’amashuri wa 2019 waratangiye muri Mutarama ukaba uzarangira mu Ugushyingo.
Ibi bivuze ko umwaka w’amashuri wa 2019- 2020 utatangira muri Nzeri 2019 ngo bishoboke.
Mu ntangiriro z’uyu mwaka wa 2019 kandi, nibwo Minisiteri y’Uburezi yatangaje ko itewe impungenge n’amashuri azamura amafaranga y’ishuri bya hato na hato.
Icyo gihe yihanangirije amashuri yose ko bibujijwe kongera amafaranga y’ishuri muri iki gihembwe cya mbere cy’umwaka w’amashuri 2019.
Ibi na byo bisa n’aho byabaye kwivuguruza kuri iyi Minisiteri, kuko mu minsi yashize yavugaga ko ishuri rishobora kuzamura amafaranga y’ishuri, nyuma yo kubyumvikanaho n’ababyeyi barirereramo mu nama y’ababyeyi.
Kuri iki kibazo, MINEDUC yavuze ko ishuri rishobora kuzamura amafaranga y’ishuri, nyuma yo kugaragaza raporo y’ubugenzuzi bw’imari (audit report) ku mikoreshereze y’amafaranga yatswe ababyeyi ndetse n’ayatanzwe na Leta, mu mwaka w’amashuri ubanziriza uwo ibigo byifuza kongeramo amafaranga.
Iyo raporo ngo izajya ishyikirizwa akarere ishuri riherereyemo, MINEDUC ihabwe kopi, kandi amashuri azabirengaho ngo akazahanwa.
Ibi ariko ntibikuraho kubanza kumvikana ku mubare w’amafaranga y’ishuri hagati y’ubuyobozi bw’ishuri n’ababyeyi barirereramo, binyuze mu nama y’ababyeyi.
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/amashuri/article/2019-itangiranye-ihuzagurika-ridasanzwe-mu-burezi,Education
Ikibazo cy’amafaranga y’ishuri cyatumye hamwe badatangira ishuri ku gihe,"KigaliToday yanyarukiye mu bigo binyuranye by’amashuri ku mugoroba wo kuwa mbere tariki 14 Mutarama 2019, itariki yari umunsi wo gutangira amasomo, isanga abana baragenda baza ari bake.
Bamwe mu babyeyi barerera muri ibyo bigo, bavuga ko kubura amafaranga y’ishuri byatumye haba ubukererwe, babuza abanyeshuri kujya ku mashuri mu gihe bakiyashakisha.
Umwe muri abo babyeyi utatangaje amazina ye, twasanze muri GSK (Groupe Scolaire Kigombe), yavuze ko kubura amafaranga y’ishuri iminsi mikuru yabigizemo uruhare, aho bamwe binejeje bibagirwa kuzigamira abana.
Ati “tuvuye mu minsi mikuru, twarayariye kuri Noheli tuyarya kuri Bonane, gusa mfite icyizere ko aboneka umwana akemererwa kwiga”.
Urayeneza Gaudence urerera muri ESSA-Ruhengeri ati “burya umuntu yinejeje mu minsi mikuru ariko akibuka kuzigamira abana ntacyo byaba bitwaye, gusa ujya kureba abana batatu wigisha kubagabagabanya amafaranga y’ishuri bukakunanira ugahitamo kuba ubarekeye mu rugo mu gihe ukiyashaka, iyo wohereje umwana nta minerivari bimutera ipfunwe kwiga bikamunanira kubera guhora bamusohora”.
Tuyishime Zilpa umucungamari mu ishuri rya GSK, avuga ko mu gihe bagitegereje abanyeshuri amasomo ashobora gutangira kuwa kane.
Ati “abana bagiye baza bakebake ubu turabategereje, buri gihe mu itangira ry’umwaka ababyeyi ntibubahiriza neza gahunda yitangira ry’amashuri kubera kubura minerivali, ubu hano dushobora gutangira mubyo kuwa kane”.
Muri ESSA Ruhengeri, bo batangiye amasomo n’ubwo mu ishuri hari abana bake cyane abandi bakagenda baza urusorongo, ubuyobozi buremeza ko ababyeyi barerera muri icyo kigo bakomeje kugaragaza ibibazo byo kubura minerivali.
Ikindi ngo cyadindije itangira ry’amasomo muri icyo kigo, ngo ni uburyo abana batamenye amakuru areba ikigo cyabo, ngo mu gusoza umwaka abana batashye bazi ko ikigo cyabo kishobora gufungwa nk’uko bivugwa na Basa Ngabo Jean, umuyobozi w’iryo shuri.
Ngo Minisiteri y’uburezi yari yashyize icyo kigo mu bigo 108 bitazemererwa kwakira abana nyuma yo gusanga hari ibidatunganye mu gikoni.
Agira ati “bavuye hano bazi ko ikigo kitazatangira uyu mwaka, nyuma yo gutunganya ahategurirwa ifunguro ry’abana,baje kutubwira ko kizatangira mu cyumweru gishize, niba baramenye ayo makuru nibyo ntaramenye,ubu turabarindiriye abamaze kuza ni 50%, erega na minerivali ni ikibazo gikomereye abaturage”.
Ubuyobozi bw’akarere ka Musanze, bwo buvuga ko kuba abana bataragera ku bigo, ngo ni ikibazo cy’itinda ryo gushyira abana batsinze mu myanya ngo bamenye ibigo bazigaho nkuko bivugwa na Uwamariya Marie Claire umuyobozi w’akarere wungirije ufite amashuri mu nshingano.
Ngo icyo kibazo ubuyobozi bw’akarere buri kugikemura nubwo ngo n’ikibazo cya Minerivali nacyo kitoroheye ababyeyi, gusa ngo nta rirarenga hari icyizere cyuko abana bose baza kwiga.
Mu bigo byinshi byo mu karere ka Musanze, byagaragaye ko amasomo atigeze atangira, aho wabonaga abarimu biyicariye hanze bategereje ko abana baza akazi kagatangira.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/ikibazo-cy-amafaranga-y-ishuri-cyatumye-hamwe-badatangira-ishuri-ku-gihe,Education
Umuyobozi utaba mu kigo ayobora ntabwo tumukeneye - Minisitiri Munyakazi,"Nko ku ishuri ribanza rya Save A, ku bana 791 bahigaga, hasibijwe 242 bangana na 30%. Ku ishuri ribanza rya Mbogo, na ho basibije abana hafi 30% kuko ku bana 1587 bahigaga hasibijwe 475.
Umuyobozi w’ishuri Save A, avuga ko abenshi mu bana basibiza ari abo mu mwaka wa mbere.
Agira ati “Ahanini biba ku bana baba batarabanje kwiga mu ishuri ry’inshuke. Kwimura umwana utazi gusoma, utazi imibare byatuberaga ikibazo. Icyakora, aho Soma Umenye yaziye, ntibigikabije.”
Naho umuyobozi w’ishuri ribanza rya Mbogo, we avuga ko biterwa n’uko abana basiba cyane bagiye kurinda imiceri.
Mu zindi mpamvu zivugwa kuba zitera ukwiga nabi kw’abana, bibaviramo gusibira, harimo kuba hari abayobozi b’ibigo batahaba, bagahora bagiye mu bindi bidahuye n’akazi bahemberwa.
Umunyamabanga wa Leta muri Minisiteri y’uburezi, Isaac Munyakazi, avuga ko atemeranywa n’abavuga ko abana batsindwa kubera kuba batarize mu ishuri ry’inshuke, kuko abize kera ataraba menshi mu gihugu bataburaga gutsinda.
Ntanishimira igisubizo cy’uko abana basiba bagiye kurinda inyoni mu mirima y’imiceri, kuko ngo harimo intege nkeya z’ababyeyi n’iz’abarezi badakurikirana imyigire y’abana uko bikwiye.
Avuga rero ko abayobozi b’ibigo by’amashuri bakwiye kongera imbaraga mu gukurikirana imyigire n’imyigishirize mu bigo bayobora, kandi ko abahugira mu bindi bagiye kubakurikirana.
Agira ati “umuyobozi utaba mu kigo ayobora ntabwo tumukeneye. Mu bugenzuzi tugiye gukora bwimbitse, abo tuzababona vuba, kandi nitubabona, ntabwo tuzabihanganira.”
Avuga kandi ko ukudakurikirana neza imyigire y’abana binabaviramo gusibizwa, bituma hari abagera aho bakarambirwa ishuri bakarita burundu, bigatuma usanga abana barangiza amashuri ku rugero rwifuzwa bangana na 15% by’ababa baritangiye mu mwaka wa mbere.
Ibi kandi ngo biba Leta y’u Rwanda ishora amafaranga menshi mu burezi, kuko abarimu bonyine mu Rwanda ari ibihumbi 64, kandi ingengo y’imari ibagendaho ingana na 65%.
Buri mwaka kandi, ngo Leta y’u Rwanda itanga miriyari hagati y’eshanu na zirindwi ku bitabo byifashishwa mu burezi. Mu myaka ibiri ishize ho, ngo yatanze miriyari 23 kugira ngo ikoranabuhanga rigezwe mu burezi.
Mu rwego rwo kurwanya isiba rikurura isibira rikabije ry’abana, ubuyobozi bw’Akarere ka Gisagara bwiyemeje gushyira imbaraga nyinshi mu kwegera ababyeyi bakagaragarizwa ko kwiga ari ingenzi kuri ejo heza hazaza h’abana babo n’ah’umuryango muri rusange, nk’uko bivugwa n’umuyobozi w’aka karere, Jérôme Rutaburingoga.
Agira ati “turaza gukangurira ababyeyi ko iyo umwana utamwohereje ku ishuri, uba ukurura amakimbirane ahoraho mu muryango, kuko usanga barwanira mu isambu ntoya. Nyamara iyo yize akagera kure agaruka afasha umuryango.”
Ibi kandi ngo bizajyanirana n’uko mu Nteko z’abaturage bazajya bagaragaza abana batakitabira ishuri cyangwa baryitabira nabi, hanyuma ababyeyi bakakwa ibisobanuro mu ruhame.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/umuyobozi-utaba-mu-kigo-ayobora-ntabwo-tumukeneye-minisitiri-munyakazi,Education
Nta kigo cy’amashuri abanza cy’i Gisagara cyaje mu 100 ya mbere,"Yabigarutseho mu nama yagiranye n’abayobozi b’ibigo by’amashuri muri aka karere, tariki ya 10 Mutarama 2019, abasaba kwisubiraho, bagaharanira ko abana bigisha bahabwa ubumenyi bwifuzwa.
Yagize ati “Mu mashuri abanza hafi ibihumbi bitatu ari mu Rwanda, mu 100 ya mbere nta rya Gisagara ririmo. Ariko mu 100 ya nyuma, Gisagara ifitemo atatu.”
Naho ku birebana n’amanota y’abarangije icyiciro cya mbere cy’amashuri yisumbuye, ku bigo hafi 1600, Gisagara ifite bibiri gusa mu ijana bya mbere, ari byo Groupe Scolaire Sainte Bernadette de Save, iri ku mwanya wa 23, na Collège Saint Bernard ry’i Kansi ryabaye irya 45.
Naho mu bigo 100 bya nyuma, Gisagara ifitemo bibiri ari byo G.S Cyumba na G.S Saga.
Abayobozi b’ibi bigo biri mu 100 bya nyuma, babwiye Minisitiri Munyakazi ko batari barigeze batekereza ko bari inyuma bene aka kageni, ariko ko bagiye gukora ku buryo ubutaha abana bazatsinda kurushaho.
Mu mpamvu bagaragaje zateye abanyeshuri babo kudatsinda neza, abo mu mashuri abanza bagaragaje ko harimo ubucucike bw’abana mu ishuri.
Icyakora umuyobozi w’Akarere ka Gisagara, Jérôme Rutaburingoga, avuga ko ibi ari urwitwazo kuko ikibazo cy’ubucucike mu mashuri urebye ari rusange, nyamara ibigo byose bitaragize amanota mabi.
Abayobozi ba biriya bigo by’amashuri yisumbuye byaje mu 100 bya nyuma, bo bavuze ko abanyeshuri babo batsinzwe kubera kubura abarimu.
Umuyobozi w’ishuri ryisumbuye rya Cyumba, Justine Uwanyirigira, yagize ati “mu ntangiriro z’umwaka nagize abarimu batatu bagiye. Basimbuwe mu ntangiriro z’igihembwe cya kabiri. Mu kwa karindwi no mu kwa cyenda na bwo hagiye abandi babiri bo ntibanasimburwa. Ibizamini bya Leta byabaye hari amasomo agera kuri atanu atararangiza porogaramu mu wa gatatu.”
Minisitiri Munyakazi yabwiye abayobozi b’ibigo ko muri rusange ukudatsinda neza kw’abanyeshuri guturuka ku miyoborere y’ibigo iba itagenda neza, maze asaba abayobozi b’ibigo kuzakora ku buryo kuwa mbere abana bazaza kwiga basanga abarimu baramaze gupanga neza uko bazabigisha amasomo yagenwe.
Yunzemo ati “kuwa mbere kandi ni umunsi wo gutangira amasomo. Hari abibuka gutangira kwigisha mu mpera z’icyumweru, abandi amasomo bayagerereye.”
Umuyobozi w’Akarere ka Gisagara we avuga ko mu rwego rwo gukemura iki kibazo cy’imitsindire yo hasi buri wese bireba azabazwa uruhare rwe.
Ati “Ishuri ritatsinze, twe tuzakurikirana ikigo, na cyo gikurikirane abarimu, kugenda no kugera ku murenge no ku karere. Kubaza umuntu ibyo ashinzwe twabitegererezaga ku bayobozi gusa, ariko ubu tugiye kugera kuri buri muntu.”
Aho bitameze neza, nyir’amakosa ngo azahanwa kugira ngo byigishe n’abandi.
Umunyamakuru wa Kigali Today/KT Radio
@ JoyeuseC
",https://www.kigalitoday.com/uburezi/amashuri/article/nta-kigo-cy-amashuri-abanza-cy-i-gisagara-cyaje-mu-100-ya-mbere,Education
Kuki igitsure twakuranye tutakigirira abana bacu? - Ingabire Marie Immaculee,"Ibi byavuzwe na Ingabire Marie Immaculee, umuyobozi w’umuryango Transparency International Rwanda, usanzwe ari n’umukada mu muryango FPR Inkotanyi, asaba abagize urugaga rw’abagore rushamikiye kuri FPR Inkotanyi mu murenge wa Kinyinya kuba umusemburo w’impinduka aho batuye.
Ati “Kuki igitsure twakuranye tutakigirira abana bacu? Kuki inama twagiriwe tutazigira abana bacu, kuki ubushuti twari dufitanye n’ababyeyi bacu tutabufitanye n’abana bacu? Harabura iki?”
Ingabire atanga urugero rw’inama yagirwaga n’umubyeyi we akiri umwangavu, yavuze ko bigaragara ko ikibazo cy’inda zitateguwe n’indi myitwarire mibi igaragara mu rubyiruko bikwiye kubazwa ababyeyi.
Ati “Ntangira amashuri yisumbuye mama yaratwicazaga akatubwira ko umukobwa ari nk’amata adasogongerwa. Ati mwari mwabona umuntu usogongera amata? Tugasanga ntawe koko. Ugakura uzi ko umukobwa ari nk’amata adasogongerwa wenda utanazi no gusogongera icyo ari cyo.”
Ingabire avuga ko ibintu nk’ibi ababyeyi badatinyuka kubibwira abana, uretse ko nta n’umwanya babagenera ngo babe babona uburyo bwo kubiganira kuko “n’iyo bageze mu rugo umwana ajya kuri telefoni ye n’umubyeyi akajya ku ye.”
Abagore b’urwo rugaga mu murenge wa Kinyinya bavuga ko bakozwe ku mutima n’inyigisho za Ingabire, bakemeza ko bagiye gukosora aho bitagendaga.
Nadia Uwamariaya agira ati “Ababyeyi benshi ntabwo bagiye bahanura abana ba bo, twakuyemo inyigisho zizatuma twegera abana bacu tukabigisha cyane ko amafaranga twirirwa dushaka ataruta abana bacu twibyariye.”
Umuyobozi w’urugaga rw’abagore rushamikiye kuri FPR Inkotanyi mu murenge wa Kinyinya, Mukandengo Claudine uyobora, avuga ko bagiye kongera imbaraga mu bukangurambaga bukorerwa mu mugoroba w’ababyeyi kugira ngo ababyeyi basubire mu nshingano za bo z’uburezi aho guheranwa no gushaka imibereho.
@ cngendahimana
",https://www.kigalitoday.com/uburezi/ibikorwa-by-uburezi/article/kuki-igitsure-twakuranye-tutakigirira-abana-bacu-ingabire-marie-immaculee,Education
Ibigo by’amashuri birindwi byari byabujijwe gutangira byakomorewe,"Byatangajwe kuri uyu wa 9 Mutarama 2019, ubwo MINEDUC yagiranaga ikiganiro n’abanyamakuru kigamije kuvuga ku itangira ry’amashuri riteganywa ku wa 14 Mutarama 2019.
Ayo mashuri yari yafunzwe nyuma y’igenzura ryakozwe n’Ikigo cy’igihugu cyita ku myuga n’ubumenyingiro (WDA), bikaza kugaragara ko hari amwe atari yujuje ibyangombwa bikenerwa muri ayo mashuri ngo atange uburezi bwuzuye.
Gukomorera ayo mashuri ngo byatewe n’uko abayobozi bayo bakomeje gutakamba basaba ko atafungwa, ndetse na MINEDUC iza gusanga nta rindi genzura yakoze nyuma y’iryo mu Ukwakira 2018 ngo irebe uko bimeze.
Icyakora ayo mashuri yose yahawe igihe cy’ukwezi kumwe kugira ngo abe yujuje ibisabwa, nyuma yaho MINEDUC ikazakora irindi genzura ikabona kugira ibindi byemezo yafata imaze kubona uko ahagaze.
Minisitri w’Uburezi Dr Eugène Mutimura yanagarutse kandi ku bigo byongera amafaranga y’ishuri uko byishakiye, asobanura ko ibyo bidakwiye.
Yagize ati “Hari ibigo bizamura amafaranga y’ishuri cyane ku buryo tubyihoreye gutyo ayo mashuri yazigwamo n’abishoboye gusa. Ibyo rero ntabwo Politiki y’u Rwanda ibishaka.”
Yakomeje avuga ko kugira ngo ikigo cyongere amafaranga kigomba kubimenyesha akarere kakagikorera igenzura, kakanemeza koko niba iryo zamuka rikenewe kuko ngo bitumvikana ukuntu ikigo cyazamura amafaranga Leta itabizi kandi hari ayo ikigenera buri mwaka.
Ibyo bigo byari byafunzwe ni ibi bikurikira :
1. Solidarity Academy/Nyarugenge
2. Karongi TVET School/Karongi
3. Nyarugunga TVET School/Kicukiro
4. Kigali TVET School/Gasabo
5. Kigali International College/Gasabo
6. College Baptiste de Ngarama (COBANGA)/Gatsibo
7. Horizon Technical School/Nyarugenge
Inkuru bijyanye :
Ibigo birindwi byigisha imyuga ntibizafungura kubera kutuzuza ibisabwa
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/ibigo-by-amashuri-birindwi-byari-byabujijwe-gutangira-byakomorewe,Education
Ibigo birindwi byigisha imyuga ntibizafungura kubera kutuzuza ibisabwa,"Ayo mashuri afunzwe nyuma y’ubugenzuzi WDA yakoreye mu mashuri yose y’imyuga n’ubumenyi ngiro,bikagaragara ko amwe muri yo atujuje ibisabwa.
Bimwe mubyatumye ayo mashuri afungwa harimo kutagira ibikoresho bihagije,inyubako zishaje cyangwa zitorohereza abazigamo,isuku nke, integanyanyigisho zitajyanye n’igihe,n’ibindi.
Uretse aya mashuri arindwi yafunzwe kandi, hari n’amashuri 62 yasabwe kubanza gukosora ibyo yanenzwe akazabona kwemererwa gutangira umwaka w’amashuri wa 2019.
Umuyobozi mukuru wungirije w’ikigo gishinzwe guteza imbere ubumenyi ngiro (WDA), Uwamahoro Solange avuga ko ayo mashuri yafunzwe ndetse n’ayasabwe kwikosora, byose byakozwe kugirango ireme ry’uburezi riyatangirwamo rirusheho kuba ryujuje uburanenge.
Ati”Hari aho abanyeshuri bakorera imyitozo wasangaga nta bikoresho birimo, hari isuku nke aho abana barara, inyubako zishaje,ubwiherero bushaje, ndetse n’ibindi ubona ko bishobora gushyira ubuzima bw’abana mu kaga.
Ibyo byose rero nibyo byatumye amwe tuyafunga burundu, abandi tubaha ibyumweru bibiri ngo babe bamaze kubikosora”.
College Baptiste de Ngarama (COBANGA) ishuri ry’imyuga n’ubumenyi ngiro riherereye mu karere ka Gatsibo ni rimwe mu yafunzwe.
Umuyobozi waryo Herman Ntaziryayo avuga ko kuva igenzura ryaba bari bagerageje gukosora ibyo bari banenzwe,kuri we agasanga bari bakwiye kongera gusurwa, bakabona gufatirwa umwanzuro.
Ati ”Dushingiye kubyo bari badusabye gukora, twumvaga mu byumweru bibiri twari kuba tugeze nibura kuri 95% dukosora, tukabona tutari dukwiye gushyirwa muri ayo mashuri arindwi.
Twasaba ubuyobozi ko bagaruka bakongera bakadusura, bakareba ibyo badusabye gukosora aho tubigeze, bityo bakaba badukomorera tugakomeza gutanga uburezi bufite ireme”.


Bamwe mu bayobora amashuri y’imyuga n’ubumenyi ngiro bavuga ko kugenzura imikorere y’amashuri hagamijwe ko anoza ireme ry’uburezi ari ikintu cyiza, gusa bakavuga ko amashuri atujuje ibisabwa atahita afungwa bitunguranye kuko hashobora kuvukamo amakimbirane hagati y’amashuri n’abayagana.
Padiri Robert Iryumugabe, uyobora TVET Rwaza mu karere ka Musanze yabwiye Kigali Today ati “Ingaruka ya mbere ni uko hari ibigo bafunze kandi byari byaratangiye kwakira abanyeshuri, ni ukuvuga ngo hazavukamo amakimbirane hagati y’ishuri n’abarigannye barisaba serivisi, kuburyo hagakwiye kuzabaho kubafasha gukemura ayo makimbirane”.
Umukozi muri WDA ushinzwe ibipimo ngenderwaho mu mashuri y’imyuga n’ubumuneyi ngiro Dogiteri Habimana Theodore we avuga ko iki kigo kidashobora kwemerera amashuri gukora atujuje ibisabwa byose, kuko abanyamwuga igihugu gikeneye ari abafite urwego rwo hejuru.
Ati” Ntabwo dukeneye ba banyamwuga bitwa ba ‘rupigapiga’, dukeneye abanyamwuga babisobanukiwe neza. Ntabwo rero twakwemera ko hari ishuri ritanga ½ cy’ibyo ryagombaga gutanga”.
Isuzuma mu mashuri y’imyuga n’ubumenyi ngiro ryakozwe kuva tariki ya 08 Ukwakira kugeza kuya 09 Ugushyingo 2018 rikorerwa mu mashuri 341.
Urutonde rw’amashuri y’imyuga n’ubumenyingiro yafunzwe
1. Solidarity Academy/Nyarugenge
2. Karongi TVET School/Karongi
3. Nyarugunga TVET School/Kicukiro
4. Kigali TVET School/Gasabo
5. Kigali International College/Gasabo
6. College Baptiste de Ngarama (COBANGA)/Gatsibo
7. Horizon Technical School/Nyarugenge
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/amashuri/article/ibigo-birindwi-byigisha-imyuga-ntibizafungura-kubera-kutuzuza-ibisabwa,Education
Abarangije muri Wisdom School ngo bagomba gukomeza kuba indashyikirwa ,"Mu gikorwa cyo kubashimira ku mugaragaro no kubashyikiriza impamyabushobozi cyabaye ku cyumweru tariki ya 7 Mutarama 2019 abanyeshuri barimo uwitwa MURAGIJIMANA Rukundo uharangije icyiciro rusange cy’amashuri yisumbuye yahamije ko uburyo abarezi bita ku banyeshuri babaha imyitozo n’amasuzuma ahagije, kubatoza imyitwarire no kubaha Imana byabafunguye mu mutwe bituma bahaha ubumenyi.
Abana 43 bo mu cyiciro rusange bakoze ibizamini bya leta umwaka wa 2018 biga muri Wisdom School batsinze 100%; hiyongeraho abagera ku ijana 135 bo mu cyiciro cy’amashuri abanza na bo bakoze ibizamini bya leta babitsinda 100% muri bo 24 bafite hagati ya gatanu na gatandatu.
Umuyobozi w’iri shuri NDUWAYESU Elie yahamije ko bakomeje kububakamo ubushobozi butuma bitwara neza mu mitsindire.
Mukansanga Solange Umuyobozi w’agateganyo ushinzwe imiyoborere n’imibereho myiza y’abaturage ku rwego rw’intara y’amajyaruguru yahamije ko nk’ubuyobozi bishimira umusanzu w’iri shuri mu gutanga uburezi bufite ireme.
Agira ati “Ubumenyi buhagije mufite n’uburere mwatojwe twifuza ko mukomeza kubyubakiraho kugira muzagere ku nzozi zanyu, kuko u Rwanda rukeneye abazarushaho kurwubaka bifitemo ubushobozi buhagije’’.
Muri iki gikorwa miliyoni eshatu n’igice zasaranganyijwe abana bitwaye neza kurusha abandi mu bizamini bya leta, ndetse abarezi na bo bahabwe ishimwe ry’uko bakoze akazi kabo neza.
Ishuri Wisdom School rifite icyicaro mu karere ka Musanze rimaze kugaba amashami mu turere twa Burera, Nyabihu na Rubavu; hose abana bakaba bahora batsinda ibizamini bya leta 100%.
Iri shuri rikaba rikomeje kwakira abanyeshuri bashya bakeneye kuryigamo mu mwaka w’amashuri wa 2019.
Umunyamakuru wa Kigali Today/KT Radio
",https://www.kigalitoday.com/uburezi/amashuri/article/abarangije-muri-wisdom-school-ngo-bagomba-gukomeza-kuba-indashyikirwa,Education
Uko abanyeshuri biga bacumbikirwa bagomba kugera ku ishuri,"Iri tangazo rigenewe abayobozi b’ibigo by’amashuri, abatwara abantu n’ibintu, ababyeyi n’abanyeshuri ko igihembwe cya mbere kigomba gutangira kuwa mbere tariki 14 Mutarama 2019, bityo abanyeshuri bakaba bashyiriweho gahunda y’uburyo bagomba kugera ku bigo bigaho mbere y’iriya tariki.
Iyi gahunda iratangira kuwa gatanu tariki 11 Mutarama 2019, aho abanyeshuri bagomba kujya ku ishuri ari abiga mu turere twa Nyanza, Kamonyi, Huye na Muhanga mu ntara y’Amajyepfo, abiga Nyamasheke na Rusizi mu Burengerazuba ndetse n’abiga mu mujyi wa Kigali.
Kuwa gatandatu tariki 12 Mutarama 2019, abanyeshuri bagomba kujya ku ishuri ni abiga mu turere twa Gisagara, Ruhango, Nyaruguru na Nyamagabe mu ntara y’Amajyepfo, Karongi, Rutsiro, Ngororero, Rubavu na Nyabihu mu ntara y’Uburengerazuba.
Ku cyumweru tariki 13 Mutarama 2019, hazagenda abiga mu ntara y’Amajyaruguru ndetse n’Uburasirazuba.
Abanyeshuri bose barasabwa kuzagenda bambaye umwambaro w’ishuri, ndetse bitwaje amakarita yabo y’ishuri kugirango umutekano wabo uzarusheho kwitabwaho.
Itangazo ryashyizweho umukono n’umunyamabanga wa leta ufite mu nshingano amashuri abanza n’ayisumbuye Dr Isaac Munyakazi, ryanasabye abashinzwe gutwara abantu mu binyabiziga guha ubufasha bwihariye abanyeshuri bafite ubumuga bwo butandukanye cyane ubwo kutabona no kutavuga.
Iri tangazo kandi ryasabye abafite aho bahurira n’iki gikorwa bose, nk’abashinzwe uburezi ku nzego zitandukanye, abashinzwe gutwara abantu n’ibintu n’abandi iki gikorwa kukigira icyabo kugirango kizagende neza.
Minisiteri y’uburezi yongeye kwibutsa ko igihembwe cya mbere cy’umwaka w’amashuri 2019 gitangira kuwa 14 Mutarama 2019, bivuze ko uyu munsi ugomba kuba ari uw’amasomo bityo ibiteganywa byose bikazaba byakozwe mbere y’iyo tariki.
Abanyamakuru ba Kigali Today
@ kigalitoday
",https://www.kigalitoday.com/uburezi/amashuri/article/uko-abanyeshuri-biga-bacumbikirwa-bagomba-kugera-ku-ishuri,Education
Muhanga: Abana bahoze mu mashyamba ya Kongo barifuza kwiga,"Bavuga ko bazi ko kwiga mu Rwanda byoroheye buri wese ariko bishobora kuba bigoye ku barengeje imyaka yo gutangira amashuri abanza.
Umwana w’umuhungu wa Mukamurindwa Godeleine wo mu Murenge wa Mushishiro, avuga ko afite imyaka 17 akaba yarigaga mu mwaka wa gatandatu w’amashiri abanza mu mashuri yo mu nkambi ariko atizeye gukomeza kuko Porogaramu bakoreshaga idahuye n’iyo mu Rwanda.
Agira ati “Nari ngeze mu mwaka wa Gatandatu, ariko nyine ni amashuri y’iyo mu nkambi, ikintu cya mbere nifuza ni uko nahabwa amahirwe yo kwiga nanjye nkareba ko nagera aho abandi bageze”.
Ni ikibazo asangiye na murumana we w’imyaka 14 na we ngo wigaga mu mwaka wa gatanu iyo mu mashyamba na we wifuza gusubizwa mu ishuri.
Imiryango y’aba bana yizeye ko uburezi budaheza bushobora kubibafashamo ariko nta nzira bazi babinyuzamo dore ko na n’ubu bataragerageza kubajyana ku mashuri yenda ngo binanirane nta n’imyiteguro bari gukora nk’uko bimeze ku basanzwe biga.
Kigali Today yabagiriye ku biro by’Akarere ka Muhanga maze ibababariza niba abana nk’abo barengeje igihe cyo gutangira amashuri hari icyo bafashwa cy’umwihariko maze umukozi w’Akarere ka Muhanga ushinzwe ubureze Sebashi Jean Claude avuga ko nta mwana w’u Rwanda wifuza kwiga wavutswa ayo mahirwe.
Agira ati, “Nta mwana w’iki gihugu ushaka kwiga wabyangirwa, ahubwo icyo kibazo ntabwo twari tukizi kuko ntawakitugejejeho”.
“Ejo mu migotondo (kuri uyu wa kabiri tariki 08 Mutarama) bigukundiye ahubwo wabatugezaho maze tukabaha amashuri, kuko umwana urengeje imyaka 16 ushaka kwiga tuzamwohereza mu myuga naho uri munsi yayo ushaka gusubira mu mashuri abanza na we turamwemerera”.
Ubuyobozi nibumara kubonana n’aba banyeshuri nibwo hazamenyekana ibijyanye n’uko bakomereza aho bari bageze mu mashuri yo mu nkambi, cyangwa batangira muwa mbere, tukanamenya neza imibare yabo ndetse n’abazajya mu y’imyuga.
Mu ntangiriro z’Ukuboza 2018 nibwo komisiyo y’igihugu ishinzwe gusubiza mu buzima busanzwe abahoze ari abarwanyi yasezereye abo mu miryango y’abahoze ari abarwanyi bagera ku 1044, barimo n’abana 485 nyuma yo kumara ibyumweru bitatu bahugurwa.
Umunyamakuru wa Kigali Today/KT Radio
@ murieph
",https://www.kigalitoday.com/uburezi/amashuri/article/muhanga-abana-bahoze-mu-mashyamba-ya-kongo-barifuza-kwiga,Education
Mayor Uwamaliya yasabye intore guhagurukira ikibazo cy’ubwiherero,"Uwamaliya avuga ko mu itorero bigishwa mu magambo ibyo bagomba gushyira mu bikorwa kandi ko bidakwiye kuba amasiragaracyicaro.
Avuga ko byaba bibabaje kuba Intore zigishijwe kwiyereka neza zigera iwabo zikagaragara nabi kandi zagakwiye kuba urumuri rw’aho zisanze.
Agira ati, “Mujye mureba imyenda abana bambara iwanyu, hari abo iba itameshe, ibyo bigomba gucika abana bagasa neza”.
“Usanga iwanyu imisarane ituzuye, ugasanga abantu barasimburana kwituma ku nsina igahinduka umuhondo uboshye yisiga iryo bara, ibyo si byiza kuko mugomba kubireba mukubaka ubwiherero kuko usanga ibyo bashyira ku gasozi bijya mu mazi tunywa bikatwanduza indwara”.
Uwamaliya avuga ko ibyo bizakorwa ku rugerero ahateganyijwe ko izi ntore zizubakira abatishoboye inzu zo guturamo, kubaka ubwiherero busukuye iwabo no mu baturanyi, no kurangwa n’imyitwarire myiza ubwabo.
Itorero ry’inkomezabigwi rigenerwa abanyeshuri barangije ayisumbuye. Iry’uyu mwaka rikaba ryaragaragaje impinduka z’uko ryabaye rigufi ugereranyije n’ayaribanjirije kuko rimaze iminsi ine gusa.
Izo mpinduka ngo zigamije kugabanya igihe cyatakaraga mu magambo gusa ahubwo hakazibandwa ku bikorwa iwabo mu ngamba.
Uwavuze mu mazina y’izindi ntore akaba intore yo ku mukondo yagaragaje ko mu byihutirwa bagiye gukora harimo kurwanya imirire mibi, isuku no kurwanya ibiyobyabwenge mu rubyiruko.
Agira ati, “Ibyo tuzabikora kandi vuba kuko twatojwe ubutwari no gukorera ku gihe, ntabwo tuzaba ibigwari.”
Uwamaliya yibukije intore ko ibyo bize bidakenewe gusubirwamo mu byivugo gusa ahubwo ko bikwiye gushyirwa mu bikorwa kandi ko hazabaho isuzuma ry’uko byakozwe.
Abanyeshuri basaga 1500 barangije amashuri yisumbuye ni bo basoje itorero ry’inkomezabigwi, bakaba bagiye ku bikorwa by’urugerero bizamara amezi atandatu.
Umunyamakuru wa Kigali Today/KT Radio
@ murieph
",https://www.kigalitoday.com/uburezi/ibikorwa-by-uburezi/article/mayor-uwamaliya-yasabye-intore-guhagurukira-ikibazo-cy-ubwiherero,Education
MINEDUC yihanangirije ibigo by’amashuri bizamura amafaranga uko byishakiye,"Itangazo ry’iyo Minisiteri rivuga ko hakozwe ubugenzuzi, bigaragara ko hari ibigo bizamura amafaranga yakwa ababyeyi nyamara ubuyobozi bw’akarere ishuri riherereyemo ndetse n’abo babyeyi batarigeze babyemeranyaho ngo babishyire no mu nyandiko.
Amwe muri ayo mafaranga MINEDUC ivuga ko ateye impungenge arimo ayitwa ko ari ay’ubwishingizi, agahimbazamusyi k’abarimu, ayo gutegura ibizamini, ayo guhemba abakozi batari ku mbonerahamwe y’abakozi b’amashuri, kugura imodoka, kugura ibigega n’ibindi…
Minisiteri y’Uburezi isaba ko amafaranga yose y’inyongera ibigo by’amashuri, byaba ibya Leta n’ibyigenga, byaka ababyeyi agomba kwemezwa mu ntangiriro z’umwaka kandi ku bwumvikane bw’impande zombi, bikamenyeshwa akarere ishuri riherereyemo, bikamenyeshwa na Minisiteri y’Uburezi mu nyandiko.
Hari ababyeyi bagaragaje ko bashimishijwe n’aya mabwiriza ya Minisiteri y’Uburezi kuko basanga bakorerwaga akarengane n’ibigo by’amashuri byahoraga bizamura amafaranga yiyongera ku y’ishuri.
Zimwe mu ngero zirimo amabaruwa yahererekanyijwe ku mbuga nkoranyambaga agaragaza urutonde rw’ibisabwa n’ibigo by’amashuri, ariko bamwe mu babyeyi bakabifata nko kubashakamo indonke. Ni mu gihe kandi ku mbuga nkoranyambaga hongeye guhererekanywa ibaruwa ya Minisiteri y’Uburezi yihanangiriza bene ibyo bigo.
Imwe muri izo baruwa ni iyanditswe n’ubuyobozi bwa Lycée de Kigali (LDK) harimo amafaranga y’ishuri angana n’ibihumbi 115 Frw, agahimbazamusyi k’abarimu kangana n’ibihumbi 20 Frw n’amafaranga ibihumbi 12Frw yo kubaka uruzitiro, kandi buri yose akishyurwa kuri konti itandukanye n’indi zo muri Banki ya Kigali.
Bamwe mu babyeyi bagaragaza ko hari ibyo bakwa ku ruhande nyamara byari bikwiye gukurwa mu mafaranga y’ishuri bishyura bigakorwa n’ikigo. Mu bindi byakwa ababyeyi na byo bamwe bakabyibazaho harimo nko kwaka ababyeyi amafaranga yo kugura imikoropesho, kugura imodoka, kubaka ibyumba by’amashuri, kugura imikubuzo, amasuka, impapuro, ibikoresho byo ku meza, n’ibindi… kandi buri mwaka cyangwa buri gihembwe hagatumizwa andi mafaranga ariko ntihagaragazwe ibikoresho yaguzwemo.
Ababyeyi kandi binubira ko hari ibigo bidaha indangamanota umunyeshuri cyangwa bikamusohora mu ishuri iyo atatanze amwe muri ayo mafaranga. Umwe mu bize i Huye muri Groupe Scolaire Officiel de Butare yagize ati “ Buri gihe badutumaga imikoropesho nibura 800 twese hamwe ukibaza niba ari iyo gukoropesha umujyi wose!”
Gusa hari ibigo byakunze kumvikana byisobanura bivuga ko amafaranga y’inyongera yakwa ababyeyi ku bwumvikane kandi akakwa mu rwego rwo kuyaguramo ibikoresho bisimbura ibindi biba byangijwe n’abanyeshuri.
Abanyamakuru ba Kigali Today
@ kigalitoday
",https://www.kigalitoday.com/uburezi/amashuri/article/mineduc-yihanangirije-ibigo-by-amashuri-bizamura-amafaranga-uko-byishakiye,Education
Uko wareba amanota y’umunyeshuri n’aho aziga,"Nk’uko byatangajwe na Minisiteri y’Uburezi, kureba amanota hifashishijwe ikoranabuhanga rya Internet ni ukujya ku rubuga rw’Ikigo cy’Igihugu gishinzwe Uburezi (REB) ari rwo www.reb.rw, iyo rumaze gufunguka ureba iburyo ahari urutonde rw’ibihashakirwa, ugakanda ahanditse “View Result”.
Nyuma uhita ubona na none ku ruhande rw’iburyo akadirishya kandikwamo numero iranga umwana ukayishyiramo, hejuru yako hari utudomo dutatu twerekana icyiciro cy’umwana ugakanda muri kamwe (P6, S3, S6) bitewe n’icyiciro cy’umwana ushaka kurebera.
Urangije ibyo ukanda ku kantu k’ubururu gafashe kuri ka kadirishya wanditsemo numero iranga umwana.
Uhita ubona imyirondoro y’umwana, amanota yabonye yose, icyiciro aherereyemo n’ikigo Minisiteri yamwoherejeho.
Ukiri aho ubona kandi umurongo w’ibintu byanditse mu ibara ry’umutuku, ukanzeho uhita ubona ibyo ikigo umwana azigaho kimusaba.
Itangazo rya Minisiteri y’Uburezi rivuga ko igihembwe cya mbere cy’umwaka w’amashuri kizatangira tariki 14 Mutarama 2019.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/uko-wareba-amanota-y-umunyeshuri-n-aho-aziga,Education
Kuba imitsindire yaragabanutseho 5.2% ntibikanganye - MINEDUC,"Imibare yagaragajwe n’iyo Minisiteri yerekana ko muri 2018 abana bo mu mashuri abanza batsinze ku kigero cya 81.1% mu gihe muri 2017 bari batsinze ku kigero cya 86.3%, bigaragara ko imitsindire yasubiye inyuma, ngo bikaba byaratewe n’uburyo bushya bw’imyigishirize.
Minisitiri w’Uburezi, Dr Eugène Mutimura, ubwo yari mu gikorwa cyo gutangaza amanota y’abasoje amashuri abanza n’icyiciro rusange ku wa 31 Ukuboza 2018, yavuze ko kuba harabayeho iryo gabanuka bidakanganye kuko hari impinduka mu myigishirize zahereye kuri abo bana.
Yagize ati “Imitsindire yagabanutseho 5.2% ni byo, uyu mubare ushobora kuwubona ukibwira ko ukanganye, ahubwo nka MINEDUC turawishimiye. Aba banyeshuri ni bo ba mbere bakoze ikizamini nyuma y’aho dutangije uburyo bushya bw’imfashanyigisho ishingiye ku bushobozi (CBC)”.
“Byari gushoboka ko batanakora neza nk’uko byagenze, twakoresheje imbaraga nyinshi rero kugira ngo abarimu babashe gushyira mu bikorwa iyo gahunda. Ikindi abanyeshuri basabwa gukora ubushakashatsi ariko ntibabukoraga uko bikwiye kuko hari henshi hataragera mudasobwa”.
Yongeraho ko bagiye gukomeza gukora cyane ku buryo umwaka utaha amanota azazamuka kuko ngo hari byinshi birimo gukorwa bizafasha abana n’abarezi.
Minisitiri Mutimura kandi yagaragaje ingamba eshanu MINEDUC yafashe zizatuma abana biga neza bityo n’imitsindire ikongera kuzamuka.
Ati “Icya mbere ni uko abakozi bacu batangiye kwandika ibitabo ubwabo bizafasha abanyeshuri, icya kabiri ni uko twaguze uburenganzira bwo kwemererwa gufotora bimwe mu bitabo twaguraga hanze tukabikwirakwiza mu mashuri. Ikindi ni ugukomeza guhugura abarimu kuri iyo gahunda nshya”.
“Icya kane ni ugukomeza kongera za mudasobwa mu mashuri bityo abana bajye bakora ubushakashatsi bitabagoye ndetse no gukangurira ababyeyi gufasha abana. Icya nyuma ni uguhugura abarimu bo mu mashuri y’inderabarezi (TTC) kugira ngo basobanukirwe neza no kwigisha CBC”.
MINEDUC kandi ngo izakomeza gushishikariza abarimu muri rusange gufata umwanya uhagije wo kwigisha abana, kuko ngo hari aho byagaragaye ko abarimu batajya mu ishuri umwanya uhagije bikabangamira imyigire y’abana.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/kuba-imitsindire-yaragabanutseho-5-2-ntibikanganye-mineduc,Education
Itangira ry’amashuri rirariza ayo kwarika abatariteganyirije,"N’ubwo uburezi bw’ibanze kugera ku myaka 12 butangwa na Leta ku buntu, hari abavuga ko Noheli n’Ubunani byatumye bakoresha amafaranga bari kuzaguriramo abana ibikoresho by’ishuri.
Mukamana utuye i Nyarutarama avuga ko umwe mu bana be wari kuzatangira kwiga amashuri yisumbuye, ngo ashobora kutajyayo kuko ataramubonera ibikoresho.
Agira ati “Abana bazajyanwa ku ishuri n’iki se hari ikaye n’imwe mfite! Ntabwo nditegura rwose, mfite abana batatu ariko umbabaje cyane ni uwa ‘segonderi’. Muragira ngo nzajye kwiba!”
Uwitwa Ntakirutimana Anne-Marie ufite abana babibiri biga amashuri abanza, akomeza avuga ko ibijyanye no kwiga yabituye Imana nyuma yo yabura umushinga ubishyurira ishuri.
Aba babyeyi bavuga ko n’ubwo kwiga mu mashuri ya Leta ari ubuntu, kubona amafaranga y’agahimbazamusyi angana na 3,500 buri gihembwe, ibikoresho by’ishuri n’amafaranga y’ifunguro agera ku 11,000frw bitaboroheye.
Ku rundi ruhande hari abaturage barimo Manirakiza Jean Pierre uvuga ko amaze kwishyura amafaranga y’ishuri y’abana kugera mu gihembwe cya kabiri cy’uyu mwaka wa 2019.
Avuga ko hakenewe ikigega ababyeyi bazajya bateganyamo amafaranga y’uburezi bw’abana, nyuma yo kubona benshi bishinga iminsi mikuru isoza umwaka ntibajyane abana ku ishuri.
Mu nama y’Igihugu y’Umushyikirano iheruka mu kwezi gushize, Perezida wa Repubulika, Paul Kagame yatangije gahunda yo kwizigamira yiswe “Ejo Heza”, ikaba izacungwa n’Ikigo cy’Ubwiteganirize RSSB.
Umuyobozi ushinzwe gutangaza amakuru muri iki kigo, Moses Kazora agira ati ”Uyu mushinga waratangiye kandi biri no mu mihigo y’ubuyobozi, turagira ngo abantu batazongera kugira ibibazo by’uburezi igihe cyose umwaka utangiye”.
Umwarimu mu rwunge rw’amashuri abanza rwa Kacyiru ya mbere, asanga bikigoranye ko iyi gahunda igera ku baturage bose bitewe n’uko ngo nta rwego rukora ubukangurambaga buhagije ku bijyanye no kuboneza urubyaro.
Agira ati “Guteganya biragoye rwose muri kino gihugu kuko abantu ntibabishobora bakennye, kandi bakomeje kubyara cyane”.
Kimwe nk’ahandi henshi mu bigo by’amashuri abanza, ubucucike mu Ishuri ribanza rya Kacyiru ngo buri ku rugero ruhanitse, aho icyumba kimwe cyicaramo abana barenze 90.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/amashuri/article/itangira-ry-amashuri-rirariza-ayo-kwarika-abatariteganyirije,Education
Bugaragara: Arifuza inka yo gukamira uruhinja yasigiwe n’uwo atazi,"Ntakirutimana Marie Chantal atuye mu mudugudu wa Bugaragara akagari ka Gacundezi umurenge wa Rwimiyaga.
Avuga ko mu kwezi kwa cumi yabyutse agasanga mu gikoni cye hari umubyeyi wabyariyemo umwana.
Ngo yamwitayeho nk’umubyeyi wese ariko abona afite ikibazo cy’uburwayi bwo mu mutwe, birangira amusigiye umwana arigendera.
Ntakirutimana avuga ko yahise amenyesha ubuyobozi ariko yiha n’inshingano yo kumurera.
Ati “Narabyutse numva uruhinja rurira mu gikoni cyanjye ngezemo ndusangana na nyina, nahise mbona ko afite ikibazo ariko ndamufasha, aho aboneye agatege yarigendeye kandi uretse kutamumenya n’aho yaturutse simpazi.”
Ntakirutimana avuga ko afite ubushobozi bucye bwamurera neza akifuza ko Leta yamwunganira ikamuha inka yo kumukamira.
Agira ati “Ubuyobozi narabubwiye ndetse ejo bundi bampaye ibihumbi 15. Ariko hari igihe amafaranga abura, bishoboka bampa inka nkazayimukamira kuko nibyo biramba kurusha amafaranga”.
Karengera Katabogama Alex umunyamabanga nshingwabikorwa w’umurenge wa Rwimiyaga avuga ko inka uburyo zitangwamo bigoranye guhita bayimwizeza ahubwo bazareba igikenewe cyane bamufashamo kugira ngo uwo mwana arerwe neza.
Ati “Inka zigira uburyo zitangwa kuko zihabwa abatoranijwe, ntiyaboneka ako kanya, nazo ziratangwa ariko bijyanye n’ubushobozi buhari. Icy’ingenzi ni ukumuganiriza ibihari bigatangwa ibidahari hakabaho gutegereza.”
Uyu mwana w’umuhungu ubu Ntakirutimana yamaze kumuha amazina ndetse akaba amaze kubona inkingo ebyiri.
Umunyamakuru wa Kigali Today/KT Radio
@ SEBASAZAGEmman1
",https://www.kigalitoday.com/uburezi/ibikorwa-by-uburezi/article/bugaragara-arifuza-inka-yo-gukamira-uruhinja-yasigiwe-n-uwo-atazi,Education
Menya ibanga Shema yakoresheje ryatumye aba uwa mbere mu gihugu,"Uwo mwana w’umukobwa w’imyaka 12, yabitangaje ku wa 31 Ukuboza 2018, ubwo Minisiteri y’Uburezi (MINEDUC) yatangazaga amanota yavuye mu bizamini bya Leta bisoza amashuri abanza n’icyiciro rusange mu mwaka wa 2018.
Yagize ati “Ndishimye cyane kuko intego yanjye nyigezeho. Nari narihaye intego yo kuzaza muri batatu ba mbere mu gihugu none mbaye uwa mbere. Ibyo ni byo byatumaga ngira umuhate mu kwiga, naba ngiye no gucika intege nkibuka ibyo niyemeje bigatuma niga cyane”.
Shema avuga kandi ko yashimishijwe n’igihembo yagenewe na MINEDUC kuko kizamufasha mu myigire ye.
Ati “Nshimishijwe n’iyi Laptop nshya mpawe na Minisitiri, izamfasha mu myigire yanjye nzakomeze kuba uwa mbere ninatangira kwiga mu mashuri yisumbuye. Nzakomeza kandi kwigira ku ntego kuko ari byo byatumye mbona iki gihembo.
Agira kandi inama abandi bana ati “Ndasaba barumuna banjye kwiga bashyiseho umwete, birinde kurangara kandi bihe intego mu byo bakora kuko iyo ntego ari yo ibahwitura”.
Abana 20 batsinze kurusha abandi mu gihugu cyose barimo icumi bo mu mashuri abanza n’abandi icumi bo mu yisumbuye, MINEDUC yabahembye mudasobwa ngendanwa nshya zo mu bwoko bwa Positivo.
Uyu mwaka byagaragaye ko abakobwa ari bo bagize amanota y’imbere ari benshi kuko mu icumi ba mbere mu basoza icyiciro rusange harimo abahungu 2 gusa na ho mu basoza amashuri abanza babaye abakobwa 5 n’abahungu 5.
Mu mashuri abanza abanyeshuri bakoze ikizamini ni 247.763, muri abo 135.117 bangana na 54.5% ni abakobwa mu gihe 112.646 bangana na 45.5% ari abahungu, bakaba baratsinze ku kigero cya 81.1% mu gihe umwaka ushize bari batsinze ku kigero cya 86.3%.
Kureba amanota ni uguca ku rubuga rwa REB, ari rwo www.reb.rw ugakurikiza amabwiriza cyangwa ugakoresha telefone wandika ahandikirwa ubutumwa bugufi. Niba ari umunyeshuri wo mu mashuri abanza wandika P6 ukongeraho inomero y’umunyeshuri ukohereza kuri 489.
Naho kureba amanota y’umunyeshuri usoje icyiciro rusange wandika S3 ugashyiraho nomero y’umwana ukohereza kuri 489 ugahita ubona amanota.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/menya-ibanga-shema-yakoresheje-ryatumye-aba-uwa-mbere-mu-gihugu,Education
Amanota y’abanyeshuri 227 ntiyasohotse kubera gukopera,"

Muri abo 227, 149 ni abakoze ikizamini gisoza amashuri abanza na ho 78 ni abasoje ikiciro rusange.
Byatangarijwe mu kiganiro n’abanyamakuru ubwo abayobozi muri MINEDUC batangazaga amanota y’ibizamini bisoza umwa muri ibyo byiciro, kuri uyu wa 31 Ukuboza 2018.
Minisitiri Munyakazi yavuze ko abo mu mashuri abanza byagaragaye ko bakopejwe n’abarezi.
Ati ""Byagaragaye ko abo bana bakopejwe na bamwe mu barezi, hari n’abagera ku 9 bafashwe bakazabihanirwa"".
Icyakora abo bana ngo bazafashwa bazongere kwemererwa gukora ibizamini, nk’uko Minisitiri w’Ubirezi De Eugene Mutimura yabitangaje.
Yagize atí ""Abo bana bazafashwa bahabwe ibindi bizamini. Gusa bagomba gusubira mu ishuri bakiga, bakazahabwa ibizamini umwaka utaha kuko tudategura ibizamini nka biriya hagati mu mwaka"".
Iperereza ngo rirakomeje kuri icyo kibazo, ngo rikaba ari ryo rizafasha MINEDUC kumenya ubufasha butandukanye bwahabwa abo bana.
Icyakora gukopera ngo byaragabanutse kuko muri 2017, abafashwe bakopera mu kizamini cy’amashuri abanza bari 354 na ho mu kiciro rusange bari 83.
Umunyamakuru wa Kigali Today/KT Radio
@ MunyantoreC
",https://www.kigalitoday.com/uburezi/amashuri/article/amanota-y-abanyeshuri-227-ntiyasohotse-kubera-gukopera,Education
Amanota y’abarangije amashuri abanza n’icyiciro rusange aratangazwa kuri uyu wa mbere,"Biteganyijwe ko icyo gikorwa kibera ku cyicaro cy’iyo Minisiteri giherereye ku Kacyiru mu mujyi wa Kigali, saa tanu z’amanywa.
Imibare igaragaza ko abanyeshuri batangiye ibizamini bisoza amashuri abanza mu mwaka wa 2018 ari 255 173. Abakobwa ni bo benshi bangana na 138 831, mu gihe abahungu ari 116 342.
Abakoze ibizamini bya Leta bisoza icyiciro rusange ni 99 288 barimo abakobwa 54 194 n’abahungu 45 094.
Abanyamakuru ba Kigali Today
@ kigalitoday
",https://www.kigalitoday.com/uburezi/amashuri/article/amanota-y-abarangije-amashuri-abanza-n-icyiciro-rusange-aratangazwa-kuri-uyu-wa-mbere,Education
"Uburezi 2018: Perezida Kagame yahesheje abanyeshuri buruse, mudasobwa 600 z’amashuri ziranyerezwa","Yabivuze ubwo yari yitabiriye ibiganiro by’ihuriro ry’urubyiruko rw’u Rwanda (Youthconnekt convention), kuwa 12 Ugushyingo 2018, nyuma y’uko icyo kibazo kizamuwe n’umwe mu banyeshuri ba kaminuza wavugaga ko buruse ikomeje gutinda.
Uwo munyeshuri yabwiye perezida Kagame ati “Ikibazo cy’itinda rya buruse twakibagejejeho mu nama nk’iyi ya 2016, ariko na n’iyi saha iracyatinda. Ubu tumaze amezi abiri dutangiye kwiga ariko ayo mafaranga na n’ubu ntiturayabona kandi ari yo adufasha mu byo dukenera bigatuma tutiga neza”.
Perezida Kagane yahise asaba Minisitiri w’Uburezi Dr Eugene Mutimura ngo atange ibisobanurio kuri icyo kibazo kitarangira, na we asubiza ati “Icyo kibazo ndakizi, hari abanyeshuri benshi batagaragaye muri ‘systeme’ ariko ku bufatanye na BRD turimo kubyihutisha”.
Icyo gisubizo ariko nticyanyuze Perezida Kagame kuko yavuze ko kimaze imyaka myinshi, ari bwo yahise yiyemeza kukigira icye.
Ati “Ikigaragara ni uko ntawuvuga ko nta mafaranga ahari, ahari kuki atagera ku bo agenewe, icyo kibazo ndaza kukigira icyanjye. Ndaza kuvugana n’ababishinzwe baba abo mu burezi n’abashinzwe amafaranga, bityo ikibazo gihabwe umurongo gikemuke burundu”.
Muri uyu mwaka wa 2018 kandi mu burezi, Minisiteri y’Uburezi (MINDUC) yaburiye abayobozi b’ibigo n’abashinzwe uburezi mu turere n’imirenge ko bashobora kuryozwa mudasobwa zisaga 600 zaburiwe irengero.
MINEDUC yavuze ko abo bayobozi bagiye kuziryozwa zikagaruzwa kandi abagize uburangare bakabihanirwa, kuko ari bo bafite uruhare runini mu icungwa ry’ibikoresho by’ikigo.
Dr Isaac Munyakazi,umunyamabanga wa leta muri MINEDUC ushinzwe amashuri abanza n’ayisumbuye yavuze ko iryo nyerezwa rya mudasobwa rituruka ku bayobozi b’ibigo bigira ba ntibindeba.
Ati “Leta ishyira ubushobozi bwinshi mu bikoresho bihabwa amashuri mu guteza imbere uburezi, ugasanga hari abayobozi bari ba ntibindeba, ibikoresho bikangirika barebera ibindi bikibwa.”
Yakomeje agira ati “Mu ngamba dufite kandi twatangiye ni uko abayobozi bagiye kubibazwa,hari ubwo dusanga hari abayobozi b’amashuri bagize uruhare mu iburya ry’izo mudasobwa, bamwe barafashwe barafungwa kandi gahunda irakomeza umwaka w’amashuri utaha ugomba gutangira ibyo bibazo byabonewe umuti.”
Minisiteri y’Uburezi (MINEDUC) kandi yatahuye ko mu byica ireme ry’uburezi harimo n’abashinzwe uburezi mu turere n’imirenge bakingira ikibaba abayobozi b’ibigo by’amashuri bakora nabi.
Umunyamabanga wa Leta muri Minisiteri y’uburezi ushinzwe amashuri abanza n’ayisumbuye, Dr Isaac Munyakazi, yabitangarije mu nama yahuje abafite aho bahuriye n’uburezi mu Ntara y’Amajyaruguru, yabereye mu Karere ka Musanze.
Raporo y’umugenzuzi w’uburezi muri iyi ntara yerekanye ko hari ibigo byinshi by’amashuri bifite umwanda ukabije, hakaba n’ibindi byagaragayemo ibiheri mu bitanda ndetse n’amasahane yo kuriraho aba yandagaye hanze.
Indi mikorere mibi yagaragaye kandi ni raporo z’impimbano zikorwa n’abo bayobozi ndetse n’abarimu bata akazi ariko ntibimenyeshwe ubuyobozi, nk’uko Minisitiri Munyakazi yabitangaje.
Ati “Biteye isoni kuba umuyobozi ari wowe wakagombye kumenya amakosa yabo, umuyobozi utaba mu ishuri, ubizi neza ko atahaba wakumva ko Minisitiri ajyayo ukamwihamagarira uti ‛nyabuneka twatewe, ntuve ku ishuri!”
Muri uyu mwaka kandi Dr Chales Murigande, umuyobozi wungirije wa Kaminuza y’u Rwanda ushinzwe iterambere, ntiyari azi ko ikigo cyahoze kitwa GLMC cyahindutse agashami k’ishuri ry’itangazamakuru rya Kaminuza y’u Rwanda.
Dr. Murigande yabimenye ubwo yari umutumirwa mu kiganiro “Ubyumva ute” cya KT Radio, cyavugaga ku mihindagurikire n’iyimurwa rya hato na hato ry’amashami ya Kaminuza y’u Rwanda.
Dr Murigande yavuze ko ayo makuru atari ayazi, kandi ngo bwari ubwa mbere yumvise ko abarangije muri iryo shuri bagiye bahabwa na Kaminuza y’u Rwanda impamyabumenyi ya A1 mu ishami ry’itangazamakuru.
Benshi mu babajije ibibazo muri icyo kiganiro bagaragaje ko batishimiye uburyo amwe mu mashami ya kaminuza y’u Rwanda ahora yimuka bya hato na hato,bakabigereranya no guhuzagurika kw’iyi kaminuza.
Dr Murigande utarigeze ahakana ko kwimuka ari ikibazo, yasabye imbabazi abatishimiye izo mpinduka avuga ko byose biri mu nyungu zigamije kugeza Kaminuza ku mikorere myiza.
Ati “Ubwo uvuga ko yari amaze gukoresha ibitanda namubwira iki kindi se, uretse kumusaba imbabazi? Gusa impinduka ziravuna, kandi impinduka zitagira abahungabana ntacyo ziba zihindura”.
Muri uyu mwaka kandi,Minisitiri w’Intebe w’u Rwanda, Dr Edouard Ngirente, ubwo yagezaga ku bitabiriye inama y’igihugu y’umushyikirano ya 16, yavuze ko imyanzuro y’inama y’igihugu y’umushyikirano wa 15 yageze ku ntego ku kigero cya 80%.
Kimwe mu byo yavuze byagezweho biturutse ku myanzuro y’umushyikirano wa 2017, ni ukuba abana barenga 55,000 barasubiye mu ishuri kandi bari bararivuyemo.
Dr Ngirente yagize ati “hasubijwe mu ishuri abanyeshuri bari bararivuyemo bagera kuri 55.533”.
Yavuze kandi ko umushyikirano uheruka warangiye hafatwa imyanzuro icyenda, haba mu rwego rw’ubuzima, uburezi, ubukungu n’umuco, ugabanywamo ibikorw 56, maze ibigera kuri 44 bishyirwa mu bikorwa neza bingana na 80%.
Abana bakwiye kuganirizwa imyororokere, ariko bakanagira uruhare mu guhindura umuryango
Madamu Jeannette Kagame, umuyobozi n’umuryango Imbuto Foundation yahaye abana bafashwa n’uyu muryango imikoro yo guhangana n’ikibazo cy’abangavu batwara inda imburagihe, kurwanya sida ndetse no kwirinda amavuta ahindura uruhu.
Hari mu muhango wo gusoza ingando abana 681 bamazemo iminsi itatu mu rwunge rw’amashuri Mater Dei Nyanza, mu karere ka Nyanza.
Madamu Jeannette Kagame yasabye abo bana kwirinda gukoresha amavuta ahindura uruhu, kuko ubwiza basanganywe buhagije.
Ati ”Mwa bana mwe muri beza,ntimukeneye bene ayo mavuta ahindura uruhu”.
Mu bindi, yabasabye kugira uruhare mu bikorwa bifasha abaturage baturanye n’amashuri bigamo,abo baturanye mu miryango n’abandi bose muri rusange,ariko bakibanda cyane ku bikorwa by’isuku,imirire mibi ikigaragara mu bana,n’ibindi.
Minisitiri w’Uburinganire n’iterambere ry’umuryango, Ambasaderi Nyirahabimana Solina, muri uyu mwaka yahamagariye ababyeyi kuganiriza abana iby’ubuzima bw’imyororokere ntacyo basize kuko bibarinda abababeshya.
Minisitiri Nyirahabimana yavuze ko mu bibazo biri mu miryango harimo ko ababyeyi bihugiyeho ntibahe abana umwanya ngo babaganirize ari byo bibaviramo guhohoterwa.
Ati “Ndasaba ababyeyi ko dushaka igihe, tukaganiriza abana bacu, tukababa hafi, tukabigisha cyane cyane iby’ubuzima bw’imyororokere. Kutabimenya ni byo bibashyira mu bibazo byo guhohoterwa baterwa inda, tugashira amanga ntitugire ibyo dutinya kuko bitabaye ibyo bahura n’abababeshya”.
Umunyamakuru wa Kigali Today/KT Radio
@ CharlesRUZINDA2
",https://www.kigalitoday.com/uburezi/ibikorwa-by-uburezi/article/uburezi-2018-perezida-kagame-yahesheje-abanyeshuri-buruse-mudasobwa-600-z-amashuri-ziranyerezwa,Education
Rulindo: Biyemeje guhemba abana kugira ngo badata ishuri ,"Aka karere kagaragaza ko abana biga amashuri abanza bari bataye ishuri mu mwaka wa 2017 kubera impamvu zirimo ubukene, ubucucike mu ishuri n’uburangare bw’ababyeyi, barengaga 1,700.
Bamwe mu baturage bakomoka muri ako karere bemereye ubuyobozi ko bazajya batanga ibikoresho by’ishuri ku bana bagize amanota meza guhera mu mwaka wa kane kugera mu wa gatandatu w’amashuri abanza.
Gatete Francois Xavier uyobora umuryango witwa ‘Manzi Foundation’ ukorera muri Rulindo, avuga ko batangiriye mu murenge wa Base ariko barimo kwagurira iyo gahunda mu karere kose.
Ati:“Umwana iyo abonye hari umwitayeho ashishikarira ishuri kugira ngo abone ibyo bihembo, ibi bigatuma atishora mu biyobyabwenge n’ibindi bishuko by’abantu bo hanze”.
Avuga ko bafite ingengo y’imari ingana n’amafaranga miliyoni 50 muri uyu mwaka, harimo n’ayagenewe guha amatungo magufi imiryango ikennye ndetse n’ibiribwa kuri bamwe mu bugarijwe n’imirire mibi.
Umwana witwa Hagenimana Jean Paul wiga i Mugenda hamwe na mugenzi we Niyikunda Yvonne wiga i Mushungi, bashimangira ko guhembwa bibafasha kongera ubushake bwo kwiga.
Umurenge wa Base by’umwihariko ugaragaza ko abana bataye ishuri mu mwaka ushize wa 2017 barenga 5,000, bakaba bahwanye n’urugero rwa 7%.
Umukozi ushinzwe uburezi muri uwo murenge, Mushabizi Gervais avuga ko abana bata ishuri bitewe n’ibirangaza birimo isoko, gusoroma icyayi no gucuruza ibisheke.
Umuyobozi w’akarere ka Rulindo wungirije ushinzwe imibereho myiza, Gasanganwa Marie Claire nawe akomeza avuga ko guhemba abana biramutse bishyizwe mu bikorwa muri ako karere kose, ari kimwe mu bizazamura ireme ry’uburezi.
Ministeri y’Uburezi(MINEDUC) igaragaza ko mu mwaka wa 2017, urugero rw’abana bigaga amashuri abanza bataye ishuri rwanganaga na 6.20% mu mwaka wa kane, 9.60% mu wa gatanu, ndetse na 13.5% batatsinze ibizamini bya Leta.
Umunyamakuru wa Kigali Today/KT Radio
@ SimonKamuzinzi
",https://www.kigalitoday.com/uburezi/ibikorwa-by-uburezi/article/rulindo-biyemeje-guhemba-abana-kugira-ngo-badata-ishuri,Education
Nyamasheke: Ababyeyi ntibakozwa ibyo kwishyura 1000Frw mu mashuri y’incuke,"Babivugira ko biri muri gahunda ya Leta y’u Rwanda ko abana bose babona uburezi kandi ku buntu, nk’uko bitangazwa n’uwitwa Mukashema Beatrice.
Agira ati “Twabonaga amafaranga avuye ku rutoki none rwishwe na Kirabiranya, n’ibijumba byarabuze isoko kandi ari ho umuntu yagakuye udufaranga!”
Habimana Innocent we avuga ko abana b’incuke kuri ubu batiga neza kubera kubura 1.000Frw yagenwe nk’igihembo cya mwalimu basabwa buri kwezi.
Ati” urugero ino bakorera 700Frw (baca inshuro) noneho wareba ugasanga n’ibibatunga uwo munsi bitari buze kuvamo none urumva umwana yakwiga amashuri y’incuke gute yabuze nayo kurya.”
Uwimana Vedaste we yemeza ko iyo babuze ayo mafaranga iyo umwana ageze ku ishuri baramugarura akamara igihe mu rugo kugeza igihe ababyeyi be bazayabonera bakamusubizayo, ibintu ababyeyi babona ko bibandindiriza abana.
Ati “Twifuza ko abana bajya kwiga koko ariko ikibazo ni uko umutangiza wamara igihe kikagera bakakwaka igihumbi ntacyo ufite umwana bakamusubiza imuhira ntibihangane ngo bategereze ukibone.”
Nyiravuguziga Julienne umwe mu barimu ntiyemeranywa n’ababyeyi bavuga ko umwana ubuze amafaranga bamusohora.
Ati “Umwana atanga 500Frw ku kwezi ariko ugasanga imyumvire y’ababyeyi ikiri hasi cyane. Leta itwizeza ibitangaza ibitangaza ko haba none cyangwa ejo bari kutuzirikana ko igihe kitari iki dushobora kuzabona umushahara dukwiye.”
Umuryango w’abakorerabushake ugamije kurandura ubukene VSO uri mu bukangurambaga bwo gukangurira ababyeyi kuzajyana abana babo mu mashuri y’incuke, uvuga ko mu myaka ibiri umaze uhakorera wavumbuye ko n’ubwo hari umubare munini w’abakene ariko ko ikibazo nyamukuru gihari ari uguhora bumva ko ari abakene gusa.
Claude Gilbert Kamba uyobora VSO mu Karere ka Nyamasheke avuga ko bakangurira abaturage kumva ko umwana wabo ari cyo gishoro cya mbere.
Ati “Ikintu mbasaba tureke kwirengagiza turi bazima dushobora kuva mu bukene tukohereza abana bacu kwiga ni igishoro cya mbere ushobora guha umwana bikaba umunezero wawe n’igihugu.”
Kugeza ubu, uretse hamwe na hamwe mu bigo byigenga, abarimu bigisha mu mashuri y’incuke bagenerwa igihembo n’ababyeyi. Biba ikibazo iyo ababyeyi batabikoze haba ku bwende cyangwa ubukene.
Umuyobozi w’Akarere ka Nyamasheke wungirije ushinzwe imibereho myiza y’abaturage, Mukamana Claudette, avuga ko kugeza ubu ku rwego rw’akarere ikiri gukorwa ari ubuvugizi.
Ati “Ni ikibazo gikomeye kandi kizwi n’inzego zitandukanye ku buryo ngirango Leta nayo iri kwiga uburyo yakemura iki kibazo cy’aba barimu.”
1/2 cy’abana bo mu Karere ka Nyamasheke bakabaye biga mu mashuri y’incuke ntibiga, kuko inzego z’uburezi zigaragaza ko mu bana 1.8175 abagera ku 8.063 ari bo gusa biga.
Umunyamakuru wa Kigali Today/KT Radio
@ EuphremMusabwa
",https://www.kigalitoday.com/uburezi/ibikorwa-by-uburezi/article/nyamasheke-ababyeyi-ntibakozwa-ibyo-kwishyura-1000frw-mu-mashuri-y-incuke,Education
Hari abayobozi bashobora gukurikiranwa kubera mudasobwa 600 zanyerejwe,"MINEDUC ivuga ko bagiye kuziryozwa zikagaruzwa kandi abayobozi bagize uburangare bakabihanirwa, kuko ari bo bafite uruhare runini mu icungwa ry’ibikoresho by’ikigo.
Dr Isaac Munyakazi, umunyamabanga wa Leta muri MINEDUC yabitangarije mu nama yateranye tariki 19 Ukuboza 2018, ihuje MINEDUC n’abashinzwe uburezi mu mirenge no mu turere twa Gakenke, Burera, Rulindo na Musanze.
Mu bugenzuzi bwakorewe mu Ntara y’Amajyaruguru, bwagaragaje uburyo ubujura bwa mudasobwa bukomeje gufata intera ndende mu bigo by’amashuri bigize iyi ntara.
Gusa abayobozi b’ibigo bakomeje kwitana ba mwana n’abarimu, bavuga ko ibura ry’izo mudasobwa rituruka ku mpamvu zinyuranye, aho zimwe zinyerezwa n’abarimu bagamije gusiga icyasha no guhima abayobozi b’ibigo.
Ikindi kibazo kigaragazwa mu ibura ry’izo mudasobwa, ngo ni abarinzi b’ibigo batabifitiye ubushobozi aho bamwe bakoresha inkoni nk’intwaro yo kurinda abajura.
Dr Munyakazi avuga ko iryo nyerezwa rya mudasobwa rituruka ku bayobozi b’ibigo bigira ba ntibindeba.
Yagize ati “Leta ishyira ubushobozi bwinshi mu bikoresho bihabwa amashuri mu guteza imbere uburezi, ugasanga hari abayobozi bari ba ntibindeba, ibikoresho bikangirika barebera ibindi bikibwa.”
Akomeza agira ati “Mu ngamba dufite kandi twatangiye ni uko abayobozi bagiye kubibazwa,hari ubwo dusanga hari abayobozi b’amashuri bagize uruhare mu iburya ry’izo mudasobwa, bamwe barafashwe barafungwa kandi gahunda irakomeza umwaka w’amashuri utaha ugomba gutangira ibyo bibazo byabonewe umuti.”
Raporo y’intara y’amajyaruguru igaragaza mudasobwa 615 zamaze kuburirwa irengero mu bigo bigize intara y’amajyaruguru, na mudasobwa 1915 zapfuye mu gihe izimaze kugaruzwa ari 196.
Guverineri Gatabazi Jean Marie Vianney yunze murya Minisiteri y’uburezi, avuga ko abayobozi b’ibigo byibwe mudasobwa bakomeje gushakishwa.
Ati “Hari uburyo abantu bagira umuco wo kuvuga ngo ibintu ni iby’ubuntu kandi nta cy’ubuntu kibaho, iyo hatanzwe mudasobwa ni amafaranga aba akoreshejwe yakagombye gukora ibindi bifasha abaturage.
“Izo mudasobwa zigenda zibura bikarangirira muri raporo gusa ntituzabyihanganira, gahunda yo kuzigaruza twarayitangiye, hari abafunzwe abandi turi kubakurikirana, ariko gufungwa gusa ntibihagije, zigomba no kugaruzwa.”
MINEDUC n’ubuyobozi bw’intara y’Amajyaruguru, barasaba ubuyobozi bw’ibigo kutitwaza ubushobozi buke bw’abazamu, kuko bafite inshingano zo kubaha ibikenewe ndetse bagahindura n’uburyo bwo kubika neza izo mudasobwa.
Ngo byagaragaye ku bamwe bazibika mu mashuri afite amadirishya arangaye n’inzugi zidakigwa, ari byo bifatwa nk’uburangare bw’abayobozi b’ibigo.
Umunyamakuru wa Kigali Today/KT Radio
@ mutuyiserv
",https://www.kigalitoday.com/uburezi/amashuri/article/hari-abayobozi-bashobora-gukurikiranwa-kubera-mudasobwa-600-zanyerejwe,Education
"Wisdom School, umwihariko mu mashuri y’ikitegererezo","Muri Wisdom School uretse kwigisha amasomo ya Science ku rwego mpuzamahanga, abana biga mu ndimi eshanu arizo Icyongereza, Igifaransa, Igiswahili, Igishinwa n’ururimi rw’ikinyarwanda hagamijwe kubatoza indangagaciro na kirazira z’umuco.
Kuva mu mwaka wa 2012 iri shuri ryatangira gukora ibizamini bya leta ritsinda 100% abanyeshuri bakabasha koherezwa mu mashuri ya leta kandi y’indashyikirwa kandi mu bana 10 batoranywa b’indashyikirwa batsinda neza ku rwego rw’igihugu nibura Ishuri Wisdom School buri mwaka ntihaburamo hagati ya batatu na bane baba barimo.
Amasomo ahabwa abana biga muri iri Shuri ashingiye ku burezi bufite ireme n’uburere bitagereranywa kuko abarimu n’abakozi bose b’ikigo babana na bo umunsi ku wundi kugira ngo babahe uburere bwa kibyeyi; ibi bigatuma discipline yabo iba ku rwego rwo hejuru mu rwego rwo gutegura ababereye u Rwanda rw’ahazaza.
Wisdom School ifite amacumbi meza cyane y’abahungu n’abakobwa kandi ajyanye n’igihe tugezemo; kandi abana bakagaburirwa neza cyane incuro enye ku munsi amafunguro aba aherekejwe n’amata y’inka Ishuri Wisdom School yiyororeye.
Abana biga muri iri shuri kandi baratozwa bakanahabwa umwanya wo kugaragaza impano bifitemo mu ngeri zose no binyuze mu masomo ashingiye ku bumenyi ngiro bahabwa; kugeza ubu byatumye bagira ubushobozi bwo kuba bikorera amasabuni, OMO, mayoneze n’ibindi. Ibi bikaba bimwe mu bibategura kuzitwara neza ku isoko ry’umurimo.
Muri Wisdom School abana bahabwa umwanya uhagije bakidagadura kuko hari ibibuga bihagije n’ubusitani bwiza; ikindi ni uko bahabwa umwanya wo gusura ibyiza nyaburanga byo hirya no hino mu gihugu uhereye kuri Pariki y’igihugu y’ibirunga.
Kurerera muri Wisdom School uba uhaye umwana amahirwe yo kwitwara neza ku rwego mpuzamahanga. Ubu bamwe bamaze kugera muri Leta zunze ubumwe za Amerika, Ubwongereza, Australiya n’Ubuhinde.
Wisdom School yatangiye gukoresha ibizamini abana bashya bamaze kwiyandikisha kugira hategurwe uburyo bazabafasha batangiye umwaka utaha wa 2019. Kandi kwiyandikisha biracyakomeje. Ku bakeneye ubundi busobanuro bahamagara kuri Telefoni 078847 8469, 0788768880, 0788210193 na 0788452717.





Umunyamakuru wa Kigali Today/KT Radio
",https://www.kigalitoday.com/uburezi/amashuri/article/wisdom-school-umwihariko-mu-mashuri-y-ikitegererezo,Education
