Title,Body,Url
"
         Muhanga: Koperative itwara abagenzi yahaye abanyamuryango 1,800,000 Frw yo kubagoboka          
      ","Ubuyobozi  bwa  Koperative yo gutwara abagenzi mu modoka i Muhanga (Muhanga Transport Cooperative) bwahaye Abanyamuryango 60 inkunga ibafasha kubona Imibereho muri ibi bihe batari mu kazi kubera ingamba zo kwirinda icyorezo cya Coronavirus (COVID-19).
Iyi nkunga ya 1 800 000 yagiye ihabwa bariya banyamuryango ba MTC hifashishijwe uburyo bw’ikoranabuhanga bwa Mobile Money, buri wese akaba yahawe 30 000 Frw.
Umuyobozi wa  MTC mu Karere ka Muhanga, Munyankindi Arstide avuga ko aba banyamuryango bari batunzwe n’amafaranga bakuraga mu mirimo bakora yo gutwara abagenzi ku buryo bumva ko ubu imibereho itaboroheye.
Munyankindi avuga  ko ayo bahawe uyu munsi ari imisanzu bagiye batanga y’ubwizigame.
Yagize ati “Ibikorwa byo gutwara abagenzi n’urujya n’uruza byarahagaze, aba banyamuryango kuri ubu bari mu ngo nta kazi bakora ni yo mpamvu tubahaye amafaranga yo kugura iby’ibanze bakenera umunsi ku munsi.”
Kandenzi Vérena umwe mu bagore batatu bari muri iriya koperative avuga ko iyi ngoboka iziye igihe kuko bamwe muri bo bari batangiye kuremererwa n’imibereho kubera kumara icyumweru n’igice badakora.
Ati “Iyi ngoboka iranshimishije kuko itari iteganyijwe kuba noneho ije muri ibi bihe bidasanzwe ni ikintu cy’ingenzi.”
Hatangimana Samuel avuga ko baryaga ari uko bagiye mu kazi none bakaba bamaze iminsi badakora none bakaba batorohewe no kubasha kubona ibyo ingo zabo zisanzwe zikenera mu buzima bwa buri munsi.
Hatangimana ati “Dufite ikibazo cyo gusohora amafaranga nta yandi twinjiza.”
Koperative 12 z’ubwikorezi mu Rwanda  zahawe Miliyoni 50 z’amafaranga y’u Rwanda nk’uko Umuyobozi wa RFTC, Col Twahirwa Louis Dodo yabibwiye Umuseke.
Ibi bibaye mu gihe indi koperative itwara abagenzi muri Kigali yo yatangaje ko yahagaritse by’agateganyo abakozi bose bayo mu gihe cy’iminsi 90 ngo kubera igihombo batejwe n’ingamba zo kurwanya Coronavirus.
Ubuyobozi bw’Ikigo k’igihugu gisinzwe amakoperative (RCA/ Rwanda Cooperatives Agency) buherutse gutangaza ko ubusanzwe mu makoperative hari amafaranga abanyamuryango batanga yitwa ay’ingoboka bityo ko iki ari cyo gihe cyo kuyakoramo kugira ngo kigoboke abanyamuryango.
Inzego z’ibanze na zo mu bice binyuranye by’igihugu zimaze iminsi ziri gutanga inkunga y’ibiribwa ku miryango isanzwe ibayeho kuko yakoze imirimo ya bubyizi.
MUHIZI ELISÉE
UMUSEKE.RW/Muhanga
",https://umuseke.rw/muhanga-koperative-itwara-abagenzi-yahaye-abanyamuryango-1800000-frw-yo-kubagoboka.html
"
         KBS yahagaritse by’agateganyo amasezerano y’abakozi bose iminsi 90          
      ","KBS yahagaritse abakozi bayo bose mu gihe cy’amezi atatu kubera ibihombo yatejwe na Coronavirus, abashoferi bavuga ko basanze amabaruwa ateguye basabwa gusinya, ubuyobozi bwo bukavuga ko ikemezo bwagifashe bwabanje kukiganiraho n’abakozi.
Abahagaritswe ni abakozi bose, ubuyobozi bubyita ko icyabaye ari ugusubika akazi mu gihe cy’amezi atatu, ariko abakozi bakazahembwa uku kwezi kwa Werurwe.
Umwe mu bashoferi ugiye kumara imyaka itatu muri KBS, avuga ko akeka ko iki kemezo cyafashwe kubera icyorezo cya coronavirus, akizera ko igihe ibyo gusaba abantu kuguma mu ngo zabo byavaho, yenda na bo basubira mu kazi.
Ati “Ntibafashe igihe cyo kudusobanurira iby’ikemezo, badutumyeho turi benshi (66) dusanga amabarwa arateguye aranditse hanyuma barayaduha duhita dusinya urumva ko nta kindi warenzaho.” 
Undi mushoferi avuga ko kiriya kemezo KBS yafashe kiri mu masezerano yabo y’akazi ko bashobora guhagarika akazi igihe habayeho ubukungu buke biturutse ku mpamvu runaka.
Yabwiye Umuseke ko batarahembwa ariko ko bategereje ko igihe bahemberwa kigera.
Ati “Dutegereje iminsi 90 twahawe nirangira tugasubira mu kazi.”
Undi Mushoferi wabwiye Umuseke ko abakozi bose bahagaritswe, yavuze ko bafite amabwiriza ko uku kwezi bazaguhembwa ariko ngo nta mafaranga barabona.
Yagize ati “Sindi mu baganirijwe, ariko mbere bari bababwiye ko bagiye muri Konje, ariko nta mpinduka nk’izi zari bwabeho mbere y’iki cyorezo cya coronavirus.”
Amaze amaze imyaka itandatu muri iyi Sosiyete, avuga ko atabona ikibazo cyo guhohoterwa mu kemezo sosiyete yabo yafashe kubera ko ngo isuku ibatunga na yo ntikora.
Ati “Ntabwo watekereza ko niba icyorezo cyahejeje abantu mu ngo, imodoka zidutunze tukaba tutari kuzitwara, ntekereza ko nta guhohoterwa kurimo, waba uhohotewe gute isuka igutunze uri kumwe na yo aho iparitse uhareba itahava ngo igende kandi dutunzwe n’uko amapine yikaraga?”
Kuri we nyirabayazana y’igarikwa ry’akazi ni icyorezo cya Covid-19, ngo igihe Leta yakuraho ikemezo cyo gufunga ingendo bizeye ko bazasubira mu kazi.
Rudasingwa Victor Umuyobozi Mukuru wa KBS yemereye Umuseke ko ayo makuru yo guhagarika abakozi ari yo.
Ati “Ntabwo ari ukubahagarika ni ugusubika amasezerano by’agateganyo kubera ko tutarimo gukora.”
Yavuze ko ubwo Leta yahagarikaga urujya n’uruza binyuze mu mabwiriza adasanzwe y’Ibiro bya Minisitiri w’Intebe, KBS yaganiriye n’abakozi bayo ku kemezo cyafashwe cyo kubahagarika amezi atatu.
KBS ifite imodoka nini zirenga 120 zitwara abagenzi mu Mujyi wa Kigali muri Zone I. Abakozi bose ngo bahagaritswe hasigara abatekiniye bake bazajya batsa ziriya modoka.
 
Amafoto@NKUNDINEZA
Jean Paul NKUNDINEZA 
UMUSEKE.RW
",https://umuseke.rw/kbs-yahagaritse-byagateganyo-amasezerano-yabakozi-bose-iminsi-90.html
"
         Abarokotse Jenoside basaba ko ubutabera bahabwa bugera no ku guhabwa indishyi           
      ","Taliki ya 30 Mutarama  2020, Urukiko rwa Rubanda rw’i Buruseli rwanzuye ko Neretse Fabien, rwahamije ibyaha bya jenoside agomba gutanga indishyi z’ibihumbi magana atatu na cumi na birindwi  by’amayero (317 000Euros) arenga gato miliyoni magana atatu na cumi na zirindwi z’amafaranga y’u Rwanda (317 000 000 RWF).
Ni nyuma y’amezi abiri aburanishwa n’uru rukiko, rwaje kumukatira igifungo k’imyaka 25 amaze guhamwa no kugira uruhare muri Jenoside yakorewe Abatutsi muri 1994.
Izi ndishyi, nk’uko ikinyamakauru www.dhnet.be kibitangaza, zatanzwe zigabanyije hagati y’ama-Euro ibihumbi bitanu n’ibihumbi mirongo itatu na birindwi (5000 Euros et 37 000 Euros). Mu kuyabara, urukiko rwagiye rureba abo uwasabye indishyi yabuze muri jenoside, isano iri hagati yabo na we, cyangwa bakareba niba uyisaba yarakomeretse muri jenoside bihuye n’ibyo Neretse yahamijwe nk’icyaha.
Fabien Neretse ku wa 20 Ukuboza 2019 yahamwe n’ibyaha bya jenoside nyuma y’amezi abiri aburana mu Rukiko rwa rubanda rw’i Buruseli mu Bubiligi, ahanishwa imyaka 25 y’igifungo.
Yitabaje Urukiko Gasesamanza (Cours de Cassation) ngo rumurenganure. Uru rukiko ariko rureba ingingo z’amategeko zaba zitarubahirijwe ntirusubira mu mizi nk’izindi nkiko.
 
Bigera ku ndishyi inkiko zikaruca zikarumira 
Mu mwaka wa 2018, 2017 ndetse na 2016 abandi Banyarwanda bakekwagaho ibyaha bya Jenoside yakorewe Abatutsi na bo baraburanishijwe mu bihugu by’i Burayi. Muri bo harimo, Théodore Rukeratabaro wakoreye ibyaha ahitwa Winteko, Nyakanyinya na Mibirizi,  akaba yaraburaniye mu Busuwisi. Tito Barahira na Ngenzi Octavien bakoreye ibyaha bya Jenoside mu yahoze ari komini Kabarondo, baburanira mu Bufaransa ndetse na Pascal Simbikangwa na we waburaniye mu Bufaransa.
Rukeratabaro yahanishijwe igifungo k’imyaka 25 ariko ahita ajurira. Ku byerekeye indishyi mu bantu 230 bari bazisabye urukiko rwasanze 16 ari bo bazikwiye.
Ndagijimana Laurent uhagarariye abacitse ku icumu mu karere ka Rusizi, agira “Nta rukiko mpuzamahanga nigeze mbona ruha agaciro ikibazo k’indishyi.” 
Kuri we nubwo indishyi zitaba izigaragara zikaba nk’ikimenyetso, ariko byatanga ihumure ku bakoretse jenoside yakorewe Abatutsi aho kwirengagizwa cyangwa hakagaragara ubushake buke bw’inkiko zababuranishije mu kuzikurikirana.
Ati “Ubu hemejwe 16 bagomba kuzihabwa. Ariko se bizakorwa?”
Impungenge azihuje n’abandi barokotse jenoside yakorewe Abatutsi bo muri Rusizi. Abahamwe n’ibyaha bangije ibikorwa byabo; barabasahura cyangwa bagahagararira isahura ry’imitungo yabo, bakabicira ababo ariko inkiko zikagarukira gusa ku kuvuga ngo umuntu yaburanishijwe.
Kuri bo kuburanishwa ni kimwe ariko no guhabwa indishyi ni ikindi kigomba kwitabwaho.
Gusa nk’uko bitangazwa n’umwe mu Banyamategeko, Rukeratabaro yaburanye nk’utishoboye byose abyishyurirwa na Leta ya Suwede. Byumvikane ko nubwo hari abarokotse basaba indishyi byakozwe mu nyungu z’ubushinjacyaha kuko bigaragaza nyine imbere y’urukiko ko hari abagizweho ingaruka n’ibikorwa by’uregwa.
Indishyi zo ku muntu utishoboye nk’uko yaburanye abigaragaza “ntizaboneka.”
Iki kibazo ni na cyo gikomeza kugaruka ku rubanza rw’abahanishijwe burundu ku cyaha cya jenoside ari bo Ngenzi Octavien na Tito Barahira. Bitandukanye na Rukeratabaro udafite umugore, ntagire ababyeyi ariko akagira abavandimwe ku buryo utamenya ibijyanye n’imitungo ye, kuri aba babiri, abarokotse jenoside ba Kabarondo bavuga ko bafite ibikorwa muri kariya gace byakabaye bitangwamo indishyi kandi bibyazwa inyungu ubu n’imiryango yabo.
Ibi ni byo bituma abarokotse Jenoside bavuga bati “twishimira ko nyuma y’igihe hari intambwe iterwa tukabona abaduhekuye baraburanishwa nyuma y’imyaka myinshi ariko haracyari ikibazo cy’uko twe ababuze ibyacu tugomba kubyishyurwa.”
Kuri bo, nubwo ikibazo cyo guhabwa indishyi kikiri ingorabahizi no mu gihugu imbere ngo hagombye kubaho uburyo bishyirwamo ingufu kuko abasigaye nubwo batagaya ubufasha bahabwa na Leta, ngo ibyo ababo bari bariyuhiye akuya babyishyuwe, na bo byabagoboka bagafasha Leta kudakomeza guhora ari yo batezeho amakiriro buri gihe.
Umuhuzabikorwa w’Umuryango RCN Justice et Democratie, Ntampuhwe Juvens asobanura ko ababuranye muri izo manza ari bo bagenerwa indishyi.
Kuri Juvens “Mu rubanza nshinjabyaha uwarutanzemo ikirego ni na we urusabamo indishyi. Gusa nanone ashobora gutanga ikirego gisaba indishyi mu rundi rubanza yifashishije umwanzuro w’urubanza rwaciwe ruhamya icyaha uregwa.”
Gusa uyu wifashishije urundi rubanza rwaciwe agaragaza ko ibyakozwe n’uwahamwe n’icyaha byamugizeho ingaruka kugira ngo ikirego ke cyakirwe.
Nubwo izo nzira zinyurwamo bamwe bazinyuramo nk’uko bisabwa, ngo kubona indishyi byo ni nko kubonekerwa haba ku manza za jenoside zibera hanze, izaburanishijwe n’urukiko Mpuzamahanga rwashyiriweho u Rwanda rwa Arusha cyangwa izibera mu gihugu.
Kuri bamwe ngo ikibazo k’indishyi kimeze nk’icyarenze inzego zose zirebwa na cyo.
HATANGIMANA Ange Eric
UMUSEKE.RW
",https://umuseke.rw/abarokotse-jenoside-basaba-ko-ubutabera-bahabwa-bugera-no-ku-guhabwa-indishyi.html
"
         I Burundi habonetse abarwayi ba mbere ba Coronavirus          
      ","Guverinoma y’u Burundi uyu munsi yemeje ko muri kiriya gihugu habonetse abantu babiri bafite ubwandu bwa Coronavirus (COVID-19).
Aya makuru yatangajwe ku gicamunsi cyo kuri uyu wa Kabiri tariki ya 31 Werurwe 2020 nk’uko byatangajwe na Minisitiri w’Ubuzima wa Kiriya gihugu, Dr Thaddée Ndikumana.
Yavuze ko aba bantu babiri bari bashyizwe mu kato muri Hoteri ya Bumerec yo muri kiriya gihugu.
Minisiteri y’Ubuzima ya kiriya gihugu yasabye Abagituye guhagurukira isuku no kutegerana kugira ngo bahangane n’iki cyorezo kigeze muri iki gihugu gisa nk’ikiri mu bya nyuma kigezemo.
U Burundi bubaye igihugu cya nyuma cyo mu karere u Rwanda ruherereyemo kigezemo iki cyorezo kuko cyabanje kugera mu bihugu na DRC, u Rwanda, Kenya, Tanzania ndetse na Uganda.
Kugeza ubu Leta Zunze Ubumwe za Amerika zirayoboye mu kugira umubare munini w’abanduye COVID-19, igakurikirwa n’Ubutaliyani bwo buza imbere mu kugira umubare w’abo kimaze guhitana.
Imiabre iheruka iragaragaza ko kugeza ubu abamaze kwandura iki cyorezo ari 845 651 mu gihe abo kimaze guhitana ari 41 437 naho abamaze kugikira ari 176 520.
IMIBARE YO KU ISI:

UKO IMIBARE IHAGAZE MU BIHUGU 10 BYA MBERE:

UMUSEKE.RW
",https://umuseke.rw/i-burundi-habonetse-abarwayi-ba-mbere-ba-coronavirus.html
"
         COVID-19/Rwanda: Habonetse abandi barwayi 5 barimo 4 bakoze ingendo i Dubai          
      ","Minisiteri y’Ubuzima iratangaza ko uyu munsi tariki ya 31 Werurwe 2020 habonetse abandi barwayi batanu bafite ubwandu bw’Icyorezo cya Coronavirus (COVID-19) barimo bane baje mu Rwanda baturutse i Dubai.
Itangazo rya Minisiteri y’Ubuzima risanzwe rigaragaza uko icyorezo cya Coronavirus gihagaze mu Rwanda, rigaragaza ko bariya barwayi bane baje bavuye i Dubai bahise bashyirwa mu kato.
Rivuga kandi ko undi umwe yahuye n’undi umwe na we wagaragayeho ubwandu bwa Coronavirus mu Rwanda na we ariko akaba yarahise ashyirwa mu kato.
Uyu mubare w’abarwayi bashya batanu uhise utuma abafite ubwandu bw’iki cyorezo bose mu Rwanda bahita bagera kuri 75.
Iri tangazo risanzwe risohoka mu masaha y’umugoroba, iry’uyu munsi ryari ritegerejwe na benshi dore ko bacyekaga ko iki cyorezo cyaba kiri kuranduka kuko ejo hashize Minisiteri yari yatangaje ko nta murwayi wari wasanganywe ubwandu bushya.
Minisiteri y’Ubuzima ivuga ko abarwayi bose bari kuvurirwa ahantu habugenewe kandi ko bari koroherwa ndetse ngo abenshi muri bo ubu nta bimenyetso bya kiriya cyorezo bagaragaza.
Mu cyumweru gishize iyi Minisiteri yari yatangaje ko umwe mu bari kwitabwaho ashobora kuzasohoka mu bitaro muri iki cyumweru kuko azaba yakize neza.
ITANGAZO RYA MINISITERI Y’UBUZIMA RYO KU WA 31/03/2020
 

UMUSEKE.RW
",https://umuseke.rw/covid-19-rwanda-habonetse-abandi-barwayi-5-barimo-4-bakoze-ingendo-i-dubai.html
"
         Kayonza: Icyuzi cya Ruramira kigiye gukama bashakishemo imibiri y’abazize Jenoside          
      "," 
Abarokotse Jenoside yakorewe Abatutsi batuye mu murenge wa Ruramira mu Karere ka Kayonza bavuga ko mu cyuzi cya Ruramira hatawemo imibiri y’Abatutsi bicwaga muri Jenoside yo muri 1994. Iki cyuzi kiri hafi gukama, imirimo yo gushakisha no gutaburura imibiri igatangira.
Iki cyuzi kiri  ahahoze Segiteri Nkamba, Komini Kabarondo muri Perefegitura ya Kibungo.
Umunyamabanga nshingwabikorwa w’Umurenge wa Ruramira witwa Gatanazi avuga ko amakuru y’uko muri kiriya cyuzi harimo imibiri y’abazize Jenoside bayabwiwe n’abayirokotse bahoze batuye muri kariya gace.
Ati: “Amakuru atangwa n’abacitse k’icumu mu murenge wa Ruramira. Nibo batanga ubuhamya ko mu gihe cya Jenoside yakorewe Abatutsi  hajugunywemo Abatutsi.”
Gatanazi avuga ko imirimo yo gukamya kiriya cyuzi yatangijwe kandi igikorwa na RAB ikaba iri hafi kurangira.
Ndetse ngo nta cyumweru gisigaye ngo irangire neza.
Ku ngingo yo kumenya igihe imirimo nyirizina yo gutaburura imibiri izatangirira, Gatanazi yavuze ko kiriya cyuzi nikirangiza kumuka neza aribwo bizatangira.
Imirimo yo gutangira gukamya kiriya cyuzi yatangiye muri Nyakanga, 2019.
Jean Pierre NIZEYIMANA
UMUSEKE.RW
",https://umuseke.rw/kayonza-icyuzi-cya-ruramira-kigiye-gukama-bashakishemo-imibiri-yabazize-jenoside.html
"
         Kicukiro: Umurundi bamusanze amaze iminsi 2 yarapfiriye mu nzu          
      ","Kuri uyu wa Kabiri taliki 31, Werurwe, 2020 abaturage bo mu mudugudu wa Multimedia mu Kagari ka Gasharu mu Murenge wa Kicukiro, Akarere ka Kicukiro basanze umugabo witwa Armel Ntwari bahimbaga Micomyiza ukomoka mu Burundi yarapfiriye mu nzu. Baherukaga kumubona taliki 29, Werurwe, 2020.
Uwo yakodeshagaho inzu yabwiye umukuru w’Umudugudu witwa Mustafa, ko Micomyiza baheruka kuvugana ku Cyumweru ubwo yari atashye.
Mustafa ati: “ ‘Landlord’ (uwo akodeshaho inzu) we yambwiye ko bavuganye ku Cyumweru ariko akabona undi avuga arira asa n’uwasinze.”
Kuva icyo gihe ngo ntibongeye kubona Ntwari hanze.
Mustafa avuga ko abaturanyi ba Micomyiza bibajije icyo yabaye kuko yari asanzwe ari umuntu usabana n’abandi bagira amakenga.
Bibajije icyatumye ataza ku kiriyo cy’umwe mu baturanyi be birabayobora batangira gushaka amakuru ye.
Avuga ko  uyu munsi aribwo bamubonye yarapfuye.
Polisi n’Urwego rw’igihugu ry’ubugenzacyaha bageze aho yari atuye kugira ngo umurambo we ujyanwe gusuzumwa ndetse hakusanywe n’ibimenyetso byafasha mu iperereza.
Jean Pierre NIZEYIMANA
UMUSEKE.RW
",https://umuseke.rw/kicukiro-umurundi-bamusanze-amaze-iminsi-2-yarapfiriye-mu-nzu.html
"
         Muri Kigali gusa abacuruzi 135 bamaze gucibwa amande ya Miliyoni 10Frw          
      ","Minisiteri y’Ubucuruzi n’Inganda iratangaza ko igenzura ryakozwe kuva tariki ya 17 Werurwe kugeza tariki 30 Werurwe 2020 rimaze guhana abacuruzi 135 bo mu mujyi wa Kigali bakaba baraciwe amande ya Miliyoni 10 Frw.
Iri genzura ryatangiye tariki 17 Werurwe 2020, ryahe rikurikira itangazo rya Minisiteri y’Ubucuruzi n’Inganda yibutsaga abacuruzi n’ibigo by’ubucuruzi kubahiriza amategeko asanzweho arimo ayo kurengera abaguzi.
Kuva icyo gihe hakomeje gukorwa amagenzura mu bice bitandukanye yanagiye anafatirwamo abacuruzi n’ibigo by’uburuzi bagiye barenga kuri ariya mategeko bamwe bakuriza ibiciro bitwaje ibihe bidasanzwe Abaturarwanda byatewe n’icyorezo cya Coronavirus (COVID-19).
Nyuma y’iminsi ikenda hatangiye iri genzura hari hamaze gucibwa amande ya Miliyoni 7,5 yagiye acibwa abacuruzi banyuranye biganjemo abo mu turere twa Muhanga na Musanze.
Minisiteri y’Inganda yashyize hanze itangazo ryiyongera ku yandi menshi iherutse gusohora agaragaza umubare w’abacuruzi bagiye bafatirwa muri ibi bikorwa n’amande bagiye bacibwa.
Iri tangazo rigaragaza abacuruzi bafatiwe muri ibi bikorwa ejo hashize tariki ya 30 Werurwe mu mujyi wa Kigali, rigaragaza ko ejo hahanwe abacuruzi 12 bose hamwe bakaba baraciwe amande ya 670 000 Frw.
Ku gisozi mu karere ka Gasabo hafashwe abacuruzi batatu bacibwa amande ya 300 000 Frw bose hamwe, Kabeza mu karere ka Kicukiro hafatiwe batanu baciwe amande ya 210 000 Frw bose hamwe, Kimisagara ho hafatiwe babiri baciwe 60 000 Frw.
Minisiteri y’Ubucuruzi n’Inganda ivuga ko kuva tariki ya 17 Werurwe mu mujyi wa Kigali gusa hamaze guhanwa abacuruzi 135 bakaba barahanishijwe gucibwa amande ya 10 200 000 Frw.
Kuva mu Rwanda hatangira ibihe bidasanzwe kubera icyorezo cya Coronavirus kibasiye Isi, Minisiteri y’Ubucuruzi n’Inganda yakomeje kugira inama abacuruzi kutabyuririraho ngo bazamure ibiciro ariko na none mu bice binyuranye by’igihugu abaturage bakomeje gutaka izamuka rikabije ry’ibiciro by’ibiribwa.
Urugaga rw’Abikorera mu Rwanda (PSF) ruherutse guhumuriza abacuruzi n’abaturarwanda muri rusange ko ibicuruzwa byiganjemo ibiribwa bitazigera bibura kuko imodoka zibyinjiza mu Rwanda zibivanye mu bihugu bihana imbibi n’u Rwanda zikomeje kwinjira nk’ibisanzwe.
Sosiyete y’u Rwanda y’Ubwikorezi n’ingendo byo mu kirere, RwandAir na yo yatangaje ko igiye gutangiza uburyo kwinjiza ibicuruzwa mu Rwanda biva hanze bizanywe n’indege zibivana mu bihugu bya kure.
UMUSEKE.RW
",https://umuseke.rw/muri-kigali-gusa-abacuruzi-135-bamaze-gucibwa-amande-ya-miliyoni-10frw.html
"
         Amahame ya Jean Calvin wazanye impinduka zabaye imvumba mu bukungu bw’Isi          
      ","Inyandiko ya Dr MUNYANSANGA Olivier/Umwarimu muri PIASS
Jean Calvin (1509-1564) ni umwe mu batangije amavugurura ahambaye muri kiliziya by’umwihariko ayakorera mu mujyi wi Geneve mu Busuwisi. Ni umuhanga wavukiye i Noyon mu gihugu cy’Ubufaransa, yize indimi (harimo ikilatini n’ikigiriki), filozofiya, amategeko n’iyobokamana. Abyiga muri kaminuza zi Paris, Orléans ni Bourges mu Bufaransa.
Mu mwaka 1536 yasohoye igitabo cy’amapaji 10 000 cyiswe Christianae religionis institutio (Institution de la religion chretienne) kirimo amahame n’imyemerere ivuguruye y’abakirisito, aza kugihindura mu rurimi rw’igifaransa mu 1541. Ni kimwe mu bitabo byaciwe, kiramaganwa mu gihugu cy’ubufaransa.  Yaje guhunga ajya mu mujyi wi Geneve aho yaje gukomeza amavugurura akarishye y’abaporotesitani yari yatangijwe na Martin Luther mu Budage, Ulrich Zwingli i Zurich, Guillaume Farel i Geneve.
Mu mwaka w’i 1538, Guillaume Farel na Jean Calvin barirukanywe kuko abantu b’i Geneve batihanganiye imitegekere, amabwiriza n’imyifitire ikarishye bahabwaga. Nyuma y’igihe gito bahavuye, akavuyo karavutse, bongera guhamagara Jean Calvin mu 1541 kugira ngo agaruke asubize ibintu mu buryo mu mujyi wi Geneve. Mu 1559 yashinze Academie de Geneve yaje kubyara Kaminuza y’i Geneve.
Calvin yemeraga ko ubwami bw’Imana bugomba kujyaho ku ngufu hakoreshejwe uburyo bwose kuko Imana ari yo itegeka kandi yaremye Isi. Abantu bose batuye i Geneve bagomba kumvira amategeko mashya y’idini. Kuva mu 1541 kugeza 1564, Jean Calvin yayoboye idini na leta y’i Geneve kumara imyaka 23. Aho yanenzwe na bamwe kuba intagondwa no kurengera no kutorohera abari bafite ibitekerezo binyuranye n’ibye.
Yakoze ibintu byinshi bitandukanye. Muri iyi nyandiko turagaragaza amahame atatu yaranze Jean Calvin anafatwa nk’ayatumye amateka y’Isi ahinduka:
Mu mwaka w’i 1541, mbere y’uko Benjamin Franklin (1706-1790) umwe mu bakurambere w’umuhanga muri Amerika avuga mu 1736  ko « igihe ni amafaranga » (time is money), Jean Calvin yatanze amabwiriza y’uko abaturage bagomba gukoresha igihe cyabo buri munsi. Asaba ko kubahiriza igihe n’isaha bigomba kuba umuco n’itegeko mu mujyi wi Geneve no mu nsengero zose.
Byatumye mu bice byinshi by’uwo mujyi hamanikwa amasaha manini yo kwifashisha kubahiriza isaha n’igihe. Rimwe mu mategeko ryamaze hafi imyaka 250 ryubahirizwa mu mujyi wi Geneve,  ni uko izuba rirenze, inzogera y’isaha yagomba kuvuga abantu  bose bagasubira mu ngo zabo. Nyuma y’isaha eshatu z’ijoro nta muntu wari wemerewe gusohoka kujya kubyina, no kwirangaza.
Ibintu bihenze nk’imitako yo mu mazu, imyambaro, imisatsi, imikufi, impeta, inkweto zihenze byari bibujijwe. Gusabiriza byari bibujijwe. Abasabiriza barafatwaga bakigishwa imyuga, bakabashakira akazi bakanabashyingira. Kugira ngo ibi bishoboke byatewe n’umuco wo gukorera hamwe n’umutima wo kuzamurana abantu b’i Geneve bari bafite icyo gihe nk’uko byemezwa n’umwalimu w’amateka wo muri Kaminuza y’i Geneve Michel Grandjean.
Kwivuza byari ubuntu ku bakene, hubatswe n’ibitaro bikomeye byo kubafasha mu 1536, ibiciro ku masoko bikagenzurwa, amasaha y’akazi akagenzurwa. Kujyana abana ku ishuri biba itegeko, abakoraga ubupfumu barabarwanya. Ibyo byose byakorwaga kugira ngo Imana ihabwe icyubahiro.
Ku muntu ufite imyimerere ihamye, wizera ko yaremwe n’Imana, gukora n’imwe mu nshingano za mbere afite. Umuntu yaremewe gukora, ntabwo yaremewe kwicara cyangwa kwinezeza. Ku bwa Jean Calvin yavugaga ko imitungo yose tubona ni yo abantu bahawe n’Imana, ibaha n’ububasha bwo kuyiyobora no kuyikoresha. Byanga bikunda rero igihe kimwe bagomba kuzatanga ibisobanuro by’uko iyo mitungo yacunzwe n’uko yakoreshejejwe.
Umutungo kuri Jean Calvin, utangwa n’Imana, umuntu akagira inshingano zo kuwongera binyuze mu murimo akora ntabwo ari Imana ishinzwe kuwongera. Umuntu nadakora ntabwo uwo mutungo uziyongera. Umuntu iyo akora bituma yegera Imana kuko aba yatangiye kurema. Umurimo ni itegeko ku muntu wese, kuko yaremewe gukora kuva Isi yabaho, ntabwo yaremewe kwicara no gupfusha igihe ubusa.
Kwicara no kuzerera ntacyo ukora, ntabwo ari kamere muntu, umurimo ni bwo buzima ntabwo ari umuruho nk’uko bamwe babifatana ahubwo ni inshingano za buri wese, umurimo utuma umuntu yigenga akanegera Imana. Imana ntishobora guha umuntu icyo atikuriye mu maboko y’umurimo we. Umuntu agomba guha agaciro ibyo yasanze, akabyongera hanyuma akabisaranganya neza. Kugira ibintu, ubutunzi, ubumenyi, ubushobozi, ibyo byose ni ibikoresho Imana itanga kugira ngo bigirire akamaro abantu muri rusange. Cyane cyane mu gucunga uwo mutungo waba ari wawe cyangwa uwa rubanda kugira ngo utangizwa, cyangwa upfushwe ubusa.
Kuri Jean Calvin, umunezero n’ubuzima bwiza bizanwa n’umirimo umuntu akora. Kwicara no kudakora bikazana umwiryane n’umubabaro. Umuntu wese afite inshingano zo kongera agaciro ibyo Imana yaremye n’ibyo asanze ku isi byakozwe n’abandi.
Iri hame ryatumye ibintu bihinduka ku Isi kuva mu kinyenjana cya 16 na nyuma yaho kuko abazi gukora bakagendera ku ndangaciro za Jean Calvin, batangiye kunguka byinshi bishoboka. Cyane cyane ko bakoraga bubahiriza amategeko n’amabwirizwa n’indangagaciro z’idini.
Yaba abikorera cyangwa abakorera abandi, kugenzura no kugenzurwa cyane byahindutse umuco. Abantu bayoboka ubuzima bufite intego. Icyo gihe abantu babwirwaga ko batagomba gukorera ku jisho cyangwa gukora bashaka kwikiza umukoresha, ahubwo ko umuntu agomba gukora nk’uwikorera atirebaho, areba inyungu rusange. Abakurikirina inyungu zabo gusa baramaganwa. Jean Calvin yatsindagiye cyane ko abantu bagomba gukora bakabona byinshi bibafasha bikanafasha n’abandi ariko asaba ko gushaka inyungu n’ubutunzi bitagomba gutwara umutima w’umuntu.
Kuri we mu gukunda gukora ni ho haturuka ubutunzi. Service yose ihabwa umuturage igomba gutegurwa neza igatangwa mu buryo bunoze. Gukorera umuturage no kumurengera kuri Jean Calvin ni ikintu gihambaye kigomba gukorwa.
Inshingano rero ya mbere y’abacalvinists yabaye gushyira hejuru icyubahiro cy’Imana, bikanyuzwa mu mirimo itandukanye bakora, igakorwa kandi muri gahunda, mu bwenge no mu bwitange.
Gukora cyane unoza nta kujenjeka ni byo byaranze abacalvinists mu binyenjana bishize kandi byagize impinduka zihambaye ku bihugu bya Leta zunze Ubumwe za Amerika, mu Buholandi mu Busuwisi n’ahandi henshi. Amafaranga yabaye ikimenyetso cyerekana ko ukora cyangwa udakora, ubwitange ufite ku murimo kuko gukora cyane unoza bituma Imana ihabwa icyubahiro. Umudage Max Weber (1864-1920) yaje kwandika igitabo mu 1904 yise “Protestantism Ethics and the Spirit of Capitalism” avuga ko amahame ya Jean Calvin yo gukora cyane, kwihambira no kwizirika yatumye abantu babona umutungo mwinshi urenze igipimo ari na ho haturutse ingengabitekerezo ya capitalism.
 
Jean Calvin yari umunyamategeko uhesha agaciro akanarengera ikiremwamuntu. Abayoboke be bose guhera i Geneve bari bafite inshingano yo gukiza isi bakayirinda akarengane, hubahirizwa amategeko kugira ngo isi irusheho kuba nziza.
Kubaha itegeko ni ko kwigenga kwa mbere no kugira umutekano urambye kuko ririnda abantu guhohoterwa no kurenganywa. Avuga ko umugambi w’Imana ari uko abantu bagira ubuzima bwiza n’ubutabera butuma basaranganya ibyiza Imana yabahaye. Ubwo butunzi bugomba kongerwa, ubukene bukagabanuka, buri muntu akagira agaciro n’ubuzima bwiza. Umuntu agomba kurenga inyungu ze bwite akarengera inyungu rusange. Umuntu agomba kubanza kumenya no kwemera ko afite agaciro. Akemera ko kugira agaciro ari umutungo kamere w’umuntu wese, agaha agaciro abandi hanyuma akemera ko hari n’inshingano abagomba.
Abantu kugira ngo babane neza ni uko amategeko akurikizwa uyarenzeho agahanwa. Umugiriki Socrate (-470 -399) na we yarabyemeraga kuko mu rubanza rwe ruzwi cyane, bucya agomba kwicwa yabonye uburyo bwo gucika gereza, ntiyabikora kuko yari yaramaze ubuzima bwe bwose yigisha kubaha no kurinda itegeko. Rimwe mu mategeko ni ryo ryamuhannye. Kuri Socrate kutaryubahiriza ni ukudatanga urugero rwiza.
Jean Calvin yemera ko Imana yaremye umuntu imuha ububasha bwo gutekereza no kumenya guhitamo ikibi n’icyiza kuko umuntu wese yaremanywe itegeko rikomeye rimubashisha kubana n’abandi neza, “ntiwemerewe gukorera undi ibyo utifuza ko bagukorera” iryo ni itegeko karemano. Ibyo wumva wakorewe byiza nawe wabikorera undi bishobotse ukanarenza. Jean Calvin yagize abayoboke b’Aporotesitani benshi cyane ku isi bamwe bitwa aba Calvinists, aba Réformés cyangwa aba Presbyterians.
 
Andi makuru mwayabona hano:
Dr MUNYANSANGA Olivier/Umwarimu muri PIASS
",https://umuseke.rw/amahame-ya-jean-calvin-wazanye-impinduka-zabaye-imvumba-mu-bukungu-bwisi.html
"
         Nyabihu: Habonetse imirambo 2 y’abagabo bikekwa ko bakubiswe n’inkuba          
      ","*Umwe basanze afite telefoni ku gutwi
Mu masaha ya mu gitondo ku wa Mbere taliki 30 Werurwe, 2020 abaturage babonye imirambo y’abagabo babiri,  mu Mudugudu wa Gitikinyoni, Akagari ka Basumba mu Murenge wa Bigogwe, muri Nyabihu, bikekwa ko bakubiswe n’inkuba.
Bariya bagabo ni abo mu Karere ka Nyabihu mu Murenge wa Kabatwa ariko inkuba yabakubitiye mu murenge wa Bigogwe.
Ba nyakwigendera umwe ni Nkundakozera w’imyaka 34 yari uwo mu Kagari ka Ngando, Umurenge wa Kabatwa muri Nyabihu, undi ni Munyamfura wari afite imyaka 40 y’amavuko ni uwo mu kagari ka Gihorwe, muri uriya Murenge wa Kabatwa.
Bari bagiye gutwika amatafari. Umwe muri bo bamusanganye telefoni ku gutwi aho yari aryamye yapfuye.
Umunyamabanga Nshingwabikorwa w’Umurenge wa Bigogwe, Jean Paul Gahutu Tebuka avuga ko amakuru yahawe n’umugore wa Nkundukozera, witwa Claudine Kazeneza ari uko umugabo we yagiye gutwika amakara ari kumwe na mugenzi we.
Ngo ahageze baravuganye bisanzwe ariko nyuma haza kugwa imvura, uriya mugore yabwiye ubuyobozi ko batongeye kuvugana nyuma yaho.
Abaturage babonye imirambo bwa mbere babwiye ubuyobozi bw’ibanze ko basanze Munyamfura afite ku gutwi telefoni yari afite mu ntoki.
Amakuru Umuseke ufite avuga ko bariya bagabo bari barahawe ikiraka n’uwitwa Celestin Ngizwenimana.
Tebuka Gahutu Jean Paul uyobora Umurenge wa Bigogwe aho imirambo yabonetse yagize ati: “Turongera kwibutsa abaturage ibibi byo kwitaba telefoni mu mvura. Turababwira ko byongera ibyago byo gukubitwa n’inkuba.”
Avuga ko imirambo ya ba nyakwigendera yajyanywe ku Bitaro bya Ruhengeri kugira ngo isuzumwe mbere y’uko ishyingurwa.
Jean Pierre NIZEYIMANA
UMUSEKE.RW
 
",https://umuseke.rw/nyabihu-habonetse-imirambo-2-yabagabo-bikekwa-ko-bakubiswe-ninkuba.html
"
         Amb. wa USA mu Rwanda ati “Mugume mu rugo nanjye ni ho ndi gukorera”          
      ","Peter Vrooman uhagarariye Leta zunze ubumwe za America mu Rwanda yasabye Abanyarwanda gukomeza kumvira inama za Leta zo gukorera mu ngo zabo, bakirinda gusohoka nta mpamvu yihutirwa. Na we akazi ari kugakorera iwe.

Kuri Twitter yanditse ati: “Ubu ndi gukorera mu rugo hano mu Rwanda. Kuguma mu rugo ni yo gahunda tugakumira coronavirus.”
Ambasaderi Peter Vrooman yatangiye imirimo yo guhagararira igihugu ke mu Rwanda taliki 30 Werurwe, 2018. Yari asimbuye Madamu Erica Barks- Ruggles.
Taliki 30, Ukwakira, 2017 nibwo Perezida Donald Trump yemeje ko Vrooman ari we uzahagararira igihugu ke mu Rwanda, ariko taliki 15 Gashyantare, 2018 Sena iramwemeza.
Amb. Vrooman ni umugabo wubatse, umugore we yitwa Johnette Iris Stubbs akaba ari gafotozi (photographer), bafitanye abana babiri, umuhungu n’umukobwa.
Amb. Peter Vrooman avuga Icyongereza, Igifaransa n’Icyarabu.
Yagiye yumvikana ahantu henshi avuga amagambo y’Ikinyarwanda kandi ubwe yemeza ko ari kwiga Ikinyarwanda kandi amaze kukimenya mu rugero runaka.
Jean Pierre NIZEYIMANA
UMUSEKE.RW
",https://umuseke.rw/amb-wa-usa-mu-rwanda-ati-mugume-mu-rugo-nanjye-ni-ho-ndi-gukorera.html
"
         Ngororero: Yafashwe akoresha ubukwe rwihishwa… ‘yinangiye ku nama yagiriwe’          
      ","Police ifatanyije na DASSO mu karere ka Ngororero bafashe umugabo wo mu Murenge wa Hindiro wakoresheje ubukwe mu rugo rwe kandi muri iki gihe bitemewe kubera gahunda zo kwirinda icyorezo cya COVID-19. Inzego z’ibanze zamugiriye inama kenshi ngo asubike ubukwe aranga, ndetse ngo hari ubwo yashatse kurwanya ‘ayobozi baje kumugira inama’.
Kuva Ibiro bya Minisiteri y’Intebe byatangaza amabwiriza adasanzwe abuza urujya n’uruza, gufunga imipaka no kuva mu ngo nta mpamvu ikomeye, umugabo witwa Rimenyande Jean Damascene we ngo ntiyigeze abikozwa.
Yafashwe tariki ya 29 Werurwe 2020 ubwo inzego z’umutekano zasangaga abantu benshi iwe biteretse inzoga n’ibiryo bateraniye hamwe kandi bibujijwe muri ibi bihe.
Amakuru Umuseke wahawe n’Umunyambanga Nshingwabikorwa w’Umurenge wa Hindiro ni uko uriya mugabo yari yateguye gukwa umugore we basanzwe babana tariki 28 Werurwe 2020 (bamaranye imyaka isaga 10), ariko amabwiriza asohotse tariki 22 Werurwe 2020, ubuyobozi bumugira inama yo gusubika ubukwe bwe, kugira ngo atazakira abantu benshi bakaba bakwanduzanya coronavirus.
Rimenyande ‘utsimbarara ku bitekerezo bye nk’uko Umuyobozi w’Umurenge wa Hindiro, Anastase Tuyizere abivuga, ngo nubwo yemeye ko asubika ubukwe, yavuze ko bitazamubuza kwakira inshuti ze yari yatumiye.
Ku wa 26 Werurwe 2020 ubuyobozi bwabonye ibimenyetso ko arimo yenga inzoga yitegura ubukwe, kuko ngo abantu barahasimburanaga bajya gusoma ‘ku nzuoga’ ndetse harimo no kwengwa izindi. Icyo ubuyobozi bwagiriye inama uriya mugabo w’imyaka 36 ngo ahagarika ibyo birori ariko arabyanga, ngo yari ‘yanasinze’.
Mu rugo rw’uriya mugabo ngo harifashije kubera ko ahinga akeza, ndetse akaba afite abamutwerera, ku wa gatandatu ku munsi w’ubukwe nyirizina, ngo yateretse abantu inzoga barinywera nubwo abitabiriye batari benshi.
Umunyambanga Nshingwabikorwa avuga ko urutonde rw’abagiyeyo bakoze rugera ku bantu 12, kandi ngo no ku Cyumweru tariki 29 Werurwe yakomeje kubaha inzoga ari nabwo ubuyobozi bwamutaye muri yombi.
Anastase Tuyizere, uyobora Umurenge wa Hindiro yabwiye Umuseke ko uriya mugabo n’abandi bafatanywe bashyizwe mu Kigo Ngororamuco cya Kabaya kugira ngo babanze kuganirizwa.
Yagize ati “Ntabwo bafunzwe bari mu Kigo Ngoronamuco (Transit Center ya Kabaya), hariya bari hari Transit Center, hakaba station ya Polisi n’iya RIB, bigatuma abantu bitiranya amakuru, ariko bari ku kigo kigishirizwamo indangagaciro aho ku Kabaya.”
Yavuze ko impamvu babashyize hariya ari ukugira ngo babanze baganirizwe, nyuma hafatwe ikemezo cyo kubakurikirana cyangwa kubarekura.
Ati “Ibyo bakoze bishe amabwiriza, ibyo ntitukibikekeranya ni icyaha, ariko ni abaturage, turabanza takabaganiriza, tukareba n’ibyo amategeko avuga, tukareba niba bataha, niba se bacibwa amande cyangwa niba bakurikiranwa mu byaha nshinjabyaha, akajya muri RIB.”
Umwe mu baturanyi be wo mu kagari ka Kajinge yabwiye Umuseke ko uriya mugabo iwe, hari abagore babiri bamufasha mu kwakira abatwerereye, bakanabatekera.
Polisi n’inzego z’ibanze basaba abaturage kwirinda kwegerana cyane mu rwego rwo kwirinda kwanduzanya icyorezo cya COVID-19.
Amakuru ya mbere avuga ko uriya mugabo hamwe n’abagore babiri bafungiye kuri RIB ku Murenge wa Kabaya mu Karere ka Ngororero mu Ntara y’I Burengerazuba.
Jean Pierre NIZEYIMANA
UMUSEKE.RW
",https://umuseke.rw/ngororero-yafashwe-akoresha-ubukwe-rwihishwa-yinangiye-ku-nama-yagiriwe.html
"
         G20: Ba Minisitiri b’Imari baraganira ku isigasirwa ry’Ubukungu bw’Isi bwugarijwe          
      ","Kuri uyu wa Kabiri taliki 31, Werurwe, 2020 abaminisitiri b’imari naba Guverineri ba za Banki nkuru z’ibihugu 20 bikize kurusha ibindi ku isi( G20) barakora inama bige uko hafatwa ingamba zo gusigasira ubukungu bw’isi bwugarijwe n’icyorezo COVID-19.
Mu cyumweru gishize abakuru b’ibi bihugu bagiranye inama mu buryo bw’ikoranabuhanga bemeranya ko hagiye gukusanywa miliyari ibihumbi bitanu by’amadolari ya USA ($5 trillion) kugira ngo ahabwe ibihugu byugarijwe n’iki cyorezo ku isi hose bityo ubukungu bw’isi ntibuzahare cyane.
Ubwami bwa Arabia Saoudite (buyobora uyu muryango muri iki gihe) buvuga ko bariya ba Minisitiri b’Imari na ba Guverineri ba za Banki z’ibihugu bigize G20 baraganira uko imikoranire yanozwa kugira ngo ibikorwa byo gukumira COVID-19 ikomeje kubangamira ubukungu bw’isi bigere ku ntego zabyo.
Mu nama yahuje Abakuru b’ibihugu bigize G20 harimo na Perezida wa USA, Donald Trump na mugenzi we w’u Burusiya, Vladimir Putin.
Bombi basabwe n’umwami wa Arabie Saoudite Salman gukorana kugira ngo ubukungu bw’ibihugu byabo bukomeze kunganira ubw’ibindi bihugu byugarijwe na COVID-19.
USA ubu ni cyo gihugu gifite abaturage bari kwandura cyane, Leta ya New York ni yo yibasiwe cyane.
Ibiganiro hagati ya ba Minisitiri b’imari ba G20 na ba Guverineri ba za Banki nkuru bibaye mu gihe abasesengura ubukungu bw’isi banengaga ibi bihugu kugenda biguru ntege mu gufasha amahanga yibasiwe n’iki cyorezo.
Umunyamabanga Mukuru w’Umuryango w’Abibumbye, Antonio Guterres na we aherutse gusaba ko amahanga yarushaho gukorana kugira ngo kiriya cyorezo gikumirwe, akemeza ko kudafatanya mu guhangana na cyo nta ruhande rwabyungukiramo.
Abategetsi bo muri G20 bemereranyijwe kandi ko bagiye gukorana n’inzego z’Ikigega Mpuzamahanga k’Imari (IMF), kugira ngo ibihugu biri mu nzira y’amajyambere bifashwe guhangana na COVID-19.
Yasabye ko Umugabane wa Africa ari wo wakwitabwaho mu gufashwa gukumira COVID-19 kandi aho yageze bagafashwa kuvura abarwayi bayo.
Iki cyorezo kimaze kwica abantu 37, 500 ku isi hose kandi ntikirahagarara. Igihugu cyapfushije abantu benshi ku isi kugeza ubu ni u Butaliyani, hagakurikiraho Espagne.
Muri Africa, Africa y’Epfo ni yo yibasiwe kurusha ibindi mu gihe u Rwanda ari rwo rufite abanduye iki cyorezo kurusha ahandi mu Muryango wa Africa y’i Burasirazuba, EAC.
International Business Times
Jean Pierre NIZEYIMANA
UMUSEKE.RW
",https://umuseke.rw/g20-ba-minisitiri-bimari-baraganira-ku-isigasirwa-ryubukungu-bwisi-bwugarijwe.html
"
         Musanze: Bavoma amazi mabi y’ikiyaga, uwabahaga amazi ngo yarahombye          
      ","Abaturage bo mu Kagari ka Gasakuza, Umurenge wa Gacaca, mu Karere ka Musanze bavuga ko bamaze amezi 10 bavoma mu kiyaga cya Ruhondo, isoko yavonwagamo amazi yahagaritswe na rwiyemezamirimo ngo wavuze ko biri kumuhombya kuko byamutwaraga mazutu nyinshi kugira ngo amazi agere mu bigega.
Ni amazi atari amaze igihe kirekire, bari bayahawe mu rwego rwo kuyabegereza kuko muri ako gace harimo imigezi (amavomo) mike kandi yari yarashaje, ngo hashyizwe umushinga wo gutunganya amazi yo mu isooko yitwa Nyabinyoni, ayo mazi akaba yarakwirakwizwaga mu bigega byo mu tugari twa Kabirizi, Gasakuza ndetse na Gakoro.
Ubu muri aka gace bafite ikibazo gikomeye cy’amazi, ngo abantu barenga 100 bahurira icyarimwe kuri ya migezi bavugaga ko yashaje ndetse amazi yagabanutse cyane.
Abaturage bavuga ko uwari rwiyemezamirimo yababwiye ko ahagaritse kohereza amazi kubera ko ngo yabonaga ari guhomba bitewe n’uko kuvana amazi mu isoko ya Nyabinyoni byamusabaga imashini yakoreshaga mazutu, we akabona atunguka.
Uwitwa Mwitende Pio ati: “Rwihemezamirimo yavuze ko ari mu gihombo ko atakomeza gukwirakwiza amazi mu bigega uko bisanzwe, kuko yakoreshaga mazutu, yavuze ko azongera kuza gutanga amazi ari uko muri aka gace hageze amashanyarazi.”
Akomeza avuga ko amashanyarazi amaze amezi ane ahageze, none na n’ubu iby’amazi byaribagiranye.
Yagize ati “Ubu ni tujya gutonda umurongo kuri kano.”
Utitwa Jean Damascene Kayiranga, we avuga ko mu mudugudu batuyemo wa Kabushanda, na bo amazi yavaga muri ibyo bigega bayabuze.
Ngo bavoma ayo ku masoko ya kera (imigezi ya kera) ariko ngo kubera ayo mazi atizewe, aza ari make cyane, bifuza ko iyo migezi bari begerejwe yasubizwamo amazi bityo bikagabanya umurongo muremure n’amasaha atari make abagiye kuvoma bahamara.
 
Abo mu kagari ka Gasakuza bo nta handi bakura amazi usibye kuvoma ikiyaga…
Akagari ka Gasakuza gaherereye ku nkengero z’ikiyaga cya Ruhondo, mu myaka yashize abahatuye bari basanzwe bavoma mu kiyaga, abandi bari mu misozi ariko muri ako kagari bo bari bafite imigezi izwi nka Kano, kuri ubu iyo migezi yoze yarakamye nta handi bakura amazi.
Imidugudu ine yose ari yo Karusenyi, Rurambo, Gataba na Gasenyi abayituyemo nta handi babona amazi usibye kuyakura mu kiyaga cya Ruhindo baturiye.
Uwitwa Faustin Mizerero utuye mu mudugudu wa Rurambo aganira n’Umuseke, yavuze ko bamaze igihe kinini batagira amazi, ndetse ngo nta handi bayakura batitaye ko ari meza cyangwa mabi, bavoma mu kiyaga cya Ruhondo, ariko ngo babibwiye ubuyobozi bategereje ikizakorwa.
Ati: “Ndakeka ko ubu umwaka uri hafi gushira amazi twavomaga bayahagaritse ngo kubera ko rwiyemezamirimo yabuze amashanyarazi, ubu nta handi wabona amazi inaha usibye kuvoma ikiyaga, imidugudu ine ni ho tuvoma, nk’ubu muri Ruramba za kano enye zose zarakamye urumva ko dufite ikibazo, twabibwiye ubuyobozi burabizi.”
Andrew Rucyahana Mpuhwe, Umuyobozi w’Akarere ka Musanze wungirije ushinzwe ubukungu avuga ko ikibazo abaturage bafite cy’umuyoboro w’amazi Nyabinyoni-Gasakuza bakizi, ndetse ko hanatekerejwe uburyo kizakemuka burundu.
Ati: “Uwo muyoboro tuzi ibyawo, ni ikibazo cyabayeho mu kwezi kwa cyenda (Nzeli) 2019, abo byari mu nshingano bakoreshaga imashini (pompe) ikoreshwa na mazutu, twasanze yarashaje bituma dutekereza uburyo twakora ibishya kandi bizakemura ikibazo ku buryo burambye.”
Avuga ko uwo muyoboro “wateganyijwe mu ngengo y’imari 2020-2021”.
Yagize ati “Twizeye neza ko muri Nyakanga uyu mwaka tuzatangira, iyo mashini yakoreshwaga mazutu tuyisimbuze izajya ikoresha amashanyarazi, tubifitiye ikizere kuko twanavuganye na WASAC ubu hari uburyo tuzabifatanya amazi akongera akaboneka.”
Asaba abaturage kuba bihanganye, bagakora ibishoboka byose ngo birunde ingaruka baterwa n’ayo mazi atari meza, bakajya bayateka.
Ku mazi ya za Kano abasaba kuyayobora neza mu ruhombo akongera akaba menshi.
Emile DUSENGE
UMUSEKE.RW

",https://umuseke.rw/musanze-bavoma-amazi-mabi-yikiyaga-uwabahaga-amazi-ngo-yarahombye.html
"
         Muhanga: Ishuri bemerewe na P.Kagame rigeze kuri 98%…Ryitezweho guhindura Ndiza          
      ","Ishuri rizatanga amasomo y’Imyuga  n’Ubumenyingiro (Kiyumba TVET School ) Umukuru w’Igihugu yemereye abatuye mu Murenge wa Kiyumba, imirimo yo kuryuzuza igeze kuri 98%. Abarituriye bavuga ko rigiye kuzamura igice cya Ndiza.
Iri Shuri ryemewe na Perezida wa Repubulika Paul Kagame  muri Nyakanga 2014 ubwo yasuraga Umurenge wa Kiyumba.
Aho riherereye  ni gace k’imisozi miremire ya Ndiza, abahatuye bavuga ko nta mashuri meza y’imyuga  bagiraga ndetse n’ahari akaba atagiraga ayama mashami agezweho muri iki gihe ku isoko ry’umurimo.
Nsanzabaganwa Philippe ati “Inyubako z’ishuri ubwazo zizamuye Umurenge wacu, ndetse rizaha abantu benshi akazi riruhure n’abana bacu bajyaga kwiga mu tundi Turere.”
Umuyobozi w’Ishuri rya Kiyumba TVET School Ingabire Domitille, avuga ko 2% by’imirimo isigaye yakomwe mu nkokora na Coronovirus, akavuga ko nibayitsinda bazasubukura kuko  imirimo ijyanye n’amasuku ari yo isigaye.
Yagize ati “Imyuga izigishwa hano irakenewe, kuko mu mashami mashyashya bemerewe harimo n’iryo gutunganya ibikomoka ku mpu.”
Yavuze ko bateganya guteza imbere ibikorerwa mu Rwanda, kuko aho caguwa iburiye bazajya bakora inkweto bavanye mu mpu z’amatungo zisanzwe zororwa n’banyarwanda.
Umuyobozi wungirije ushinzwe Iterambere ry’ubukungu mu Karere ka Muhanga, Kayiranga Innocent  yabwiye Umuseke ko agace ka Ndiza karimo ibikorwa by’iterambere bifatika kuko  karimo kubakwamo n’ibitaro byo ku rwego rwiza bahawe na Perezida.
Ati “Abaturage bajyaga kwivuriza mu Bitaro by’i Ruli biherereye mu Karere ka Gakenke, ubu iki kibazo ntibizongera kubaho.”
Kayiranga avuga ko hari n’umuhanda Mbuga-Mpimbi-Burerabana na wo watanzwe n’Umukuru w’Igihugu warangiye ubu ukaba ari nyabagendwa.
Usibye Iri Shuri n’Ibitaro bya Nyabikenke bigiye kuzura, Ubuyobozi bw’Akarere ka Muhanga, buvuga ko hari n’umuhanda wa Kaburimbo uzahera mu Cyakabiri-Ndusu bateganya gukora kuko isoko ryo kuwubaka ryatanzwe, ukazoroshya ubuhahirane bw’abaturage n’ abatuye mu bice by’amajyaruguru.

MUHIZI ELISÉE
UMUSEKE.RW/Muhanga
",https://umuseke.rw/muhanga-ishuri-bemerewe-na-p-kagame-rigeze-kuri-98-ryitezweho-guhindura-ndiza.html
"
         Bugesera: Mu mudugudu utagikorwamo irondo hadutse ubujura butobora inzu          
      ","Mu Mudugudu wa Kagirazina mu Kagari ka Kanazi, mu Murenge wa Nyamata hadutse ubujura butobora inzu, abaturage bakavuga ko biterwa no kuba irondo ry’umwuga ritagikorwa.
Ni nyuma y’uko mu ijoro ryakeye ryo ku wa 29 Werurwe 2020, muri uyu mudugudu abantu bataramenyekana batoboye inzu isanzwe icururizwamo ibiribwa batwara umufuka w’ibishyimbo wari urimo ibiro bisaga 120.
Abatuye muri uriya mudugudu bavuga ko hari hashize iminsi humvikana ubujura bwo mu mirima, ariko ngo kuba byageze no mu gutobora inzu bigaragaza umutekano utifashe neza, kandi ngo birerekana intera ikibazo k’inzara kigezeho biturutse ku kuba benshi mu baryaga bavuye guca inshuro batakibona aho bapagasa ngo babone uko babaho.
Nyiri iryo duka ryibwe witwa Hakorinshuti agira ati “Nabyutse kare njya guhinga ariko sinari namenye ko baraye banyibye, mu ma saa moya ni bwo umugore yampamagaye ambwira ko bacukuye inzu bagatwara ibishyimbo. Ubujura twumvaga ni ubwakorwaga mu mirima.”
Abaturage bavuga ko kuba ubujura burushaho gufata intera bitizwa umurindi no kuba nta rondo rigikorwa, kandi amafaranga y’umutekano yo ntibahwema kuyishyuzwa.
Umuyobozi w’Umudugudu wa Kagirazina, Manirakiza Gady avuga ko abakoraga irondo ry’umwuga babihagaritse, bitewe n’uko bataherukaga kubona umushahara, ndetse bakabona n’uburyo bwo kubishyuriza budakorwa neza.
Ati “Hashize ukwezi irondo ridakorwa muri uyu Mudugudu (Kagirazina). Nange  njya kumenya ko baretse kurikora nari naraye ijoro mbahiga aho bari ngo tuganire ndababura. Narabahamagaye bambwira ko babihagaritse kubera guhembwa nabi.”
Umunyamabanga Nshingwabikorwa w’Umurenge wa Nyamata, Mushenyi Innocent avuga ko icyo kibazo batari bakizi bitewe n’uko raporo bahabwa igaragaza ko gahunda y’irondo icyubahirizwa muri uriya Mudugudu.
Agira ati “Buri kwezi twakira raporo igaragaza ko irondo rikorwa. Ubu ikigiye gukorwa ni ugukurikirana imikorere yabo umunsi ku munsi.”
Dieudonne NSHIMIYIMANA
UMUSEKE.RW
",https://umuseke.rw/bugesera-mu-mudugudu-utagikorwamo-irondo-hadutse-ubujura-butobora-inzu.html
"
         Min.Shyaka yagaragaje Nyabugogo yera ati “Hose dukomeze gutya, COVID-19 turayitsinda vuba”          
      ","Minisitiri w’Ubutegetsi bw’Igihugu, Prof Shyaka Anastase yagaragaje amafoto ya Nyabugogo itarangwamo umuntu n’ikinyabiziga avuga ko abaturarwanda bakwiye gukomeza kubahiriza amabwiriza yo kwirinda icyorezo cya COVID-19 asaba abantu kuguma mu rugo.
Kuva tariki ya 21 Werurwe 2020 saa tanu na mirongo itanu n’ikenda (23h59) mu Rwanda hashyizweho amabwiriza yo kwirinda icyorezo cya Coronavirus (COVD-19) n’ikwirakwira ryacyo.
Aya mabwiriza yahagarikaga ingendo zaba iz’imbere mu gihugu n’iziva cyangwa izerekeza hanze yacyo, asaba abantu kuguma mu rugo bagasohoka mu gihe ari ngombwa bagiye guhaha cyangwa kwivuza kandi na byo bakabikora bubahiriza amabwiriza yo kwirinda kiriya cyorezo.
Minisiteri y’Ubutegetsi bw’Igihugu ishinzwe gukurikirana ishyirwa mu bikorwa by’aya mabwiriza ya Minisitiri w’Intebe, yasabye abayobozi bo mu nzego z’Ibanze guhaguruka gukomeza gufasha abaturage kutarenga kuri ariya mabwiriza.
Tariki ya 22 Werurwe umunsi wakurikiye ishyirwaho ry’ariya mabwiriza, hari bamwe mu baturage bagiye bagaragara mu bice binyuranye by’igihugu bari mu ngendo zitari ngombwa.
Undi munsi wakurikiyeho, Police y’u Rwanda ifatanyije n’inzego z’Ibanze bagiye bafata bamwe mu batubahiriza ariya mabwiriza ndetse bagahabwa ibihano birimo kubaca amande yo kuba barenze ku mabwiriza ya Leta.
Uyu munsi, Minisitiri w’Ubutegetsi bw’igihugu, Prof Shyaka Anastase yagaragaje Nyabugogo itarimo umuntu utamba cyangwa ikinyabiziba mu gihe hariya ari nk’isangano ry’Umujyi wa Kigali n’ibindi bice byose bigize igihugu. Mu bihe bisanzwe haba hari abantu ibihumbi n’ibihumbi.
Prof. Shyaka wagaragaje amafoto kuri twitter ye, yayaherekeje ubutumwa bugaragaza ko kubahiriza amabwiriza ya Guverinoma byahamye  kandi binakwiye kuranga ibice byose by’igihugu.
Ati “Kigali itanga ibisubizo:  aha ni Nyabugogo twese tuzi. Ubusanzwe habaga huzuye abantu!  Nidukomeza dutya hose, Covid-19 turayitsinda vuba! Guma mu Rugo, birashoboka.”
Mu kiganiro yaraye agiranye n’ikigo cy’Igihugu cy’Itangazamakuru (RBA), CP John Bosco Kabera umuvugizi wa Police y’u Rwanda, yavuze ko icyumweru cya mbere cy’ariya mabwiriza kirangiye ariko ko akomeza kubahirizwa no muri iki twatangiye.
Yagize ati “Ejo ku wa mbere ni guma mu rugo, ku wa kabiri ni guma mu rugo, ku wa Gatatu ni guma m rugo, ku wa Kane ni guma mu rugo, ku wa gatanu ni guma mu rugo ndetse no ku wa gatandatu ni guma mu rugo kugeza igihe Leta izatangariza izindi mpinduka.”
Aya mabwiriza ya Minisitiri w’Intebe ni ay’ibyumweru bibiri ariko kugeza ubu imibare y’abanduye Virus itera COVID-19 ikomeje kwiyongera umunsi ku wundi dore koi maze kugera kuri 70 nyuma y’uko ejo hashize habonetse abandi barwayi batandatu.
UMUSEKE.RW
",https://umuseke.rw/min-shyaka-yagaragaje-nyabugogo-yera-ati-hose-dukomeze-gutya-covid-19-turayitsinda-vuba.html
"
         Abashakanye turabasaba gusabaana ariko bibuke kuboneza urubyaro- MIGEPROF          
      ","Minisiteri y’Uburinganire n’Iterambere ry’Umuryango iributsa abashakanye ko mu bihe nk’ibi byo kutava mu rugo bagomba gusaabaana ariko na none bakazirikana gahunda za Leta zo kuboneza urubyaro kugira ngo birinde inda zitateguwe.
Minisitiri w’Uburinganire n’Iterambere ry’Umuryango, Prof. Bayisenge Jeannette yabitangaje mu kiganiro Intambwe Iganje cyatambutse ejo kuri RBA cyagarukaga ku ruhare rw’Umuryango mu kurwanya icyorezo cya COVID-19.
Hashize icyumweru nta muntu uva mu rugo baba abakorera Leta n’abikorero kubera ingamba zafashwe zo kurwanya icyorezo cya Coronavirus (COVID-19) zisaba abantu bose kuguma mu ngo.
Mu gihe nk’iki kandi abashakanye batava mu rugo ngo bakwiye kwirinda kugwa mu mutego wo kubyara batabiteganyije kuko umugore n’umugabo bahorana ku buryo byakoroha ko babyara inda zitateguwe.
Prof. Bayisenge ati “Turasaba abashakanye ko muri iki gihe bari kumwe mu rugo kubera icyorezo cya COVID-19, bazirikana gahunda zo kuboneza urubyaro mu rwego rwo kwirinda inda zitateganyijwe.”
Min Bayisenge agaruka ku nzenya zakunze gucicikana ku mbuga nkoranyambaga muri ibi bihe, bamwe bavuga ko mu bihe nk’ibi umugore n’umugabo bahorana bashobora kuzabona n’umwanya wo kwisanzuranaho n’ibikorwa byo mu buriri bikiyongera ku buryo nyuma y’amezi icyenda hashobora kuzavuka abana benshi.
Ati “Imamvu turi kubigarukaho ni uko abantu bari hamwe, turabasaba gusabana ni ukuvuga rero muri kwa gusabana hashobora kuvamo hashobora kuvamo n’ibindi utateganyije harimo n’inda utateganyije.”
Prof Bayisenge avuga ko ibihe nk’ibi bikwiye kubera umwanya abashakanye wo kuganira ku byafasha ingo zabo gukomeza gutera imbere.
Ati “abari barabuze umwanya bakongera kuganira ku ngingo zo guteza imbere urugo ndetse bakita ku bana.”
Avuga ko ibi byanatuma u Rwanda rugera ku muryango rwifuza ‘Ushoboye kandi Utekanye’.
Ati “Kuko ntabwo waba umuryango ushoboye kandi utekanye bataganiriye ndetse n’ababaga bafite aho batumvikana nk’udukimbirane bakabona n’umwanya wo kuganira kuri ya makimbirane no kuyacoca.”
Avuga kandi ko nubwo uyu mwanya ubonetse mu bihe abantu batifuzaga ariko ukwiye kubyazwa umusaruro ababyeyi bakaganira n’abana babo kuko byavuzwe kenshi ko batababonera umwanya.
Uyu muyobozi wizeza ko iki cyorezo kizatsindwa, akomeza agira ati “Ni byiza ko uzasubira mu kazi uvuga ngo ka kanya naragakoresheje ba bana mbaba hafi, abana ubisanzuraho ubafasha gusubira mu masomo yabo ndetse ubaha n’umwanya wo kukwisanzuraho no kuba bakubaza bya bibazo bataboneraga umwanya wo kukubaza.”
 
Imiryango isanzwe ijegajega bishobora guhumira ku mirari?
Na none kandi hari abavugaga ko mu bihe nk’ibi abashakanye bahorana bashobora kubona utuntu tumwe na tumwe bashobora gupfa ku buryo umwe yaboneraho icyuho cyo kwiyenza kuri mugenzi we.
Abasesengura bavuga kandi ko by’umwihariko imiryango isanzwe ifitanye ibibazo, mu bihe nk’ibi bishobora kutayorohera bikaba byatuma ayo makimbirane akura ndetse bikayishegesha cyane.
Dr Iyamurenge Jean Damascene wo mu kigo cy’igihugu gishinzwe Ubuzima RBC, avuga ko bishoboka ko mu bihe nk’ibi umugore n’umugabo bahorana umwe ashobora kubona inenge ku wundi cyane cyane ko bari no mu bihe bigoye by’icyorezo bishobora kubatera ‘stress’.
Ariko akavuga ko badakwiye kugwa muri uwo mutego ahubwo ko uyu ari umwanya mwiza wo kwicara bakarebera hamwe ibibatandukanya bakaba babirenga ahubwo bagashakira ineza umuryango wabo kuko n’urugamba rwo kwirinda COVID-19 barufatanyije.
UMUSEKE.RW
",https://umuseke.rw/abashakanye-turabasaba-gusabaana-ariko-bibuke-kuboneza-urubyaro-migeprof.html
"
         Kwibuka bizaba ariko nta mugoroba w’ikiriyo n’urugendo rwo kwibuka bizabaho- CNLG          
      ","Komisiyo y’Igihugu ishinzwe Kurwanya Jenoside (CNLG) ivuga ko nubwo igihe cyo kwibuka Jenoside yakorewe Abatutsi ku nshuro ya 26 kigeze Abaturarwanda bari mu bihe bidasanzwe byo kudasohoka mu ngo, nta kizabuza uriya muhango kuba ariko ko hari bimwe mu bikorwa byajyaga biba bitazakorwa.
Mu kiganiro Umunyamabanga Nshingwabikorwa wa CNLG, Dr Jean Damascene Bizimana yagiranye na RBA, yavuze ko habura iminsi ibariwa ku ntoki ngo abanyarwanda binjire mu gihe cyo kwibuka inzirakarengane zishwe muri Jenoside.
Yavuze ko abantu bari mu bihe bidasanzwe bityo ko n’ibikorwa byo Kwibuka bizabaho mu buryo budasanzwe ndetse bimwe mu byajyaga bikorwa bikazaba bitazakorwa.
Bimwe muri ibi bikorwa bidateganyijwe muri biriya bihe byo kwibuka ni urugendo rwo kwibuka (walk to remember) rusanzwe ruba ku gicamunsi cyo ku ya 07 Mata ndetse n’ijoro ry’ikiriyo ryajyaga rikurikira uru rugendo.
Dr Bizimana ati “Izo gahunda zivuyeho, bivuze ko nta rugendo rwo kwibuka ruzaba haba urwaberaga i Kigali ku rwego rw’igihugu ndetse n’urwaberaga mu turere kubera ko ruhuza abantu benshi kandi bikaba bidakunda muri ibi bihe turimo, ni kimwe n’umugoroba w’ikiriyo wajyaga uba kuri stade Amahoro i Kigali ndetse no mu turere kuri site batoranyije, uwo mugoroba na wo ntabwo uzaba.”
Dr Bizimana wanasobanuye uko ibikorwa byo kwibuka bizagenda muri kiriya cyumweru cyose kizatangira tariki ya 07 Mata, yavuze ko kuri uriya munsi wo kugitangiza, hari itsinda ry’abantu bacye bazajya ku rwibutso rwa Jenoside rwa Kigali ku Gisozi bagaha icyubahiro abahashyinguye ndetse bagashyira indabo ku mva ihari no kwenyegeza urumuri rw’ikizere.
Ati “Habeho n’umunota wo kwibuka, umunota wo kwibuka nugera ni ukuvuga ko abandi twese tuzaba tubikurikira kuri Radio, Television no ku mbuga nkoranyambaga, abantu bose aho bazaba bari mu ngo zacu, tuzafata natwe umunota wo kwifatanya n’abari ku gisozi.”
Abanyarwanda kandi babaga bategereje ijambo rw’umushyitsi mukuru wabaga uri muri iki gikorwa cyo kwibuka ukunze kuba ari Perezida wa Repubulika y’u Rwanda, Paul Kagame.
Dr Jean Damascene Bizimana avuga ko umunota wo kwibuka uzakurikirwa n’ijambo nyamukuru na ryo rizatambuka kuri Radio na Television no ku mbuga nkoranyambaga kugira ngo abantu bose barikurikire.
Dr Bizimana uvuga ko buriya butumwa buzanahuzwa n’ibihe Abaturarwanda barimo ariko bukanahuzwa no kwibuka Jenoside yakorewe Abatutsi, avuga ko iki gikorwa kizaba kigufi ku buryo kitazarenza iminota 30.
Avuga ko no mu turere kandi hazabaho igikorwa cyo kwibuka nk’uko byari bisanzwe ariko na ho hakajyayo itsinda ry’abantu bacye na bo bashyire indabo ku mva kuri site bazatoranya.
Ibi byose bizakorwa hubahirizwa amabwiriza yo kwirinda no kurwanya ikwirakwira ry’icyorezo cya COVID-19.
Ubusanzwe mu cyumweru cyo kwibuka hajyaga hatangwa ibiganiro mu midugudu no mu bigo bitandukanye bigaruka ku mateka yaranze u Rwanda akaruganisha kuri Jenoside ndetse n’urugendo rwo kwiyubaka.
Dr Bizimana avuga no n’ubundi ibi biganiro bizatangwa ariko na byo bigatambuka kuri Radio na Television bikazajya biba buri munsi ku mugoroba muri iriya minsi irindwi.
Na none kandi muri kiriya cyumweru ubusanzwe hajyaga habaho ibikorwa byo kwibuka abiciwe ahantu runaka nk’Abatutsi bavanywe muri Eto Kicukiro bakajya kwicirwa ku musozi wa Nyanza bajyaga bibukwa tariki ya 11 Mata.
Dr Bizimana avuga ko n’ubundi ziriya nzirakarengane zizajya zizirikanwa ariko bikabera mu ngo gusa ikiganiro cyatambutse kuri uwo munsi kizajya gitegura abantu kwinjira muri icyo gikorwa cyo kuzirikana ziriya nzirakarengane.
UMUSEKE.RW
",https://umuseke.rw/kwibuka-bizaba-ariko-nta-mugoroba-wikiriyo-nurugendo-rwo-kwibuka-bizabaho-cnlg.html
"
         Abarwaye coronavirus mu Rwanda bageze kuri 70          
      ","Minisiteri y’Ubuzima yavuze ko kuri iki cyumweru abandi bantu 10 bagarageje ko barwaye coronavirus, byatumya imibare y’abandiye icyorezo mu Rwanda igera ku bantu 70.
Abantu batandatu baturutse Dubai, abandi babiri bavuye muri Africa y’Epfo, undi yavuye muri Nigeria, n’undi umwe wakoze ingendo mu bihugu bitandukanye byo muri Africa y’Iburasirazuba.
Ubwandu bushya burakomeza kwiyongera mu gihe u Rwanda rwashyizeho ingamba zikomeye zo gufunga imipaka, guhagarika ingendo z’indege, n’indo z’imbere mu gihugu, ndetse hakaba hariho ingamba z’ubukangurambaga bw’isuku.
Minisiteri y’Ubuzima ivuga ko bariya bantu batarembye, bakaba bari mu kato.
Coronaviru imaze gufata abantu 719,414 imaze guhitana abagera ku 33,901 abavuwe bagakira ni 150,918 nk’uko urubuga Worldometer rubitanga mu mibare yo kuri iki cyumweru tariki 30 Werurwe 2020.
 

",https://umuseke.rw/abarwaye-coronavirus-mu-rwanda-bageze-kuri-70.html
"
         Kigali: Hari umukozi wo mu rugo wirukanywe kuko ba Shebuja batakijya ku kazi          
      ","Taliki 24, Werurwe, 2020 hari umukozi wo mu rugo wakoreraga mu murenge wa Gikondo mu Karere ka Kicukiro wirukanywe, bamubwira ko atagikenewe kuko shebuja na nyirabuja batakijya ku kazi, imirimo bayikorera hamwe n’abana. Uyu mukobwa wo muri Ngororero yabwiye TV 1 ko yarenganyijwe. Abo mu burenganzira bwa muntu bamaganye ibyakorewe uriya mukobwa…
Uyu mukobwa avuga ko ibyo abakoresha bamukoreye bidakwiye. Ngo nta muntu w’umubyeyi ushyira mu gaciro wakwirukana umuntu atamuhembye.
Uriya mukobwa yagiriye abandi bakobwa inama yo kutazajya bemera kujya gukorera abanyakigali kuko ngo bafata nabi abakozi babo.
Ati: “Ibintu barimo kudukorera ntabwo ari nk’ibyo umubyeyi yagukoreye. Nawe ubikoreye umwana we ejo yababara cyangwa akakurega. Niyo mpamvu isomo baduhaye ari uko uwo bazajya bahamagara ngo ajye kubakorera atajya ajyayo na bo bakajya babyikorera nk’uko ubu bari kuvuga ngo tuzajya tubyikorera. Nabo bajye birwanaho.”
Bivugwa ko uriya mukobwa iwabo ari mu Murenge wa Ngororero mu Karere ka Ngororero, akaba yari asanzwe akora akazi ko mu rugo mu Murenge wa Gikondo, mu Karere ka Kicukiro.
Abo mu burenganzira bwa muntu bamaganye ibyo kwirukana umukozi muri buriya buryo…
Évariste Murwanashyaka, Umuyobozi ushinzwe gahunda za CLADHO akaba anakurikiranira hafi iby’abakozi bo mu ngo asanga kwirukana umuntu mu bihe nk’ibi bidasanzwe ari ukumuhohotera no kwiburamo ubumuntu.
Avuga ko muri ibi bihe nta muntu wagombye guhohotera undi, ahubwo abantu bagombye gufashanya kugira ngo bazabisohokemo amahoro.
Ati: “Ibi ni ibihe bidasanzwe turimo bisaba kutagira uhohotera undi! Nabonye hari abakozi bo mu rugo birukanywe ngo kuko abakoresha babo bibereye mu rugo, bazabyikorera! Uramwirukana muri ibi bihe se ngo ajye he? Ibi ni ihohotera.  Niba ari ukubafatirana kuko batagira contrat, sinzi?”
Murwanashyaka avuga ko ikibabaje kurushaho ari ukwirukana umuntu ntunamuhe imperekeza, ukamubwira ngo atahe n’amaguru.
Lyhotely Ndagijimana uyobora Umuryango ugamije kuvugira inyungu z’abakozi bo mu rugo witwa Association for the Defense of Human Rights, Sustainable Development and Family Well-Being (ADBEF) yabwiye Umuseke ko kwirukana umukozi muri buriya buryo bishobora kumushyira mu kaga, akaba yahohoterwa mu nzira ataha.
Ikindi kuba baramwirukanye mu gihe bazi neza ko urujya n’uruza rutemewe muri iki gihe abantu bari kwirinda gusohoka ngo batanduzanya COVID-19 byerekana ubumuntu buke babikoranye.
Ati: “Nanjye nabonye ibyakorewe uriya mukobwa birambabaza. Ntabwo bamukoreye ibya kimuntu. Ndasaba Leta kubwira abakoresha ntibirukane abakozi babo kuko abenshi baturuka mu cyaro kandi muri iki gihe urujya n’uruza ntirwemewe.”
Kuva taliki 14, Werurwe, 2020 ubwo mu Rwanda hagaragaraga umuntu wa mbere wanduye COVID-19 Leta yafashe ingamba zitandukanye zigamije kurinda ko handura abaturage benshi.
Imwe mu zikomeye ziherutse gufatwa ni isaba abaturage bose kuguma mu ngo zabo, bakirinda kujya aho bashatse hose, ahubwo hakagenda abafite impamvu zumvikana.
Abemerewe kugenda kandi bagomba kwirinda kwegerana ahubwo hagati y’umuntu na mugenzi we hakabamo byibura intera ya metero imwe.
Kugeza ubu mu Rwanda habarurwa abanduye COVID-19 bagera kuri 60 ariko bose bivugwa ko nta we urembye urimo.
Jean Pierre NIZEYIMANA UMUSEKE.RW
",https://umuseke.rw/kigali-hari-umukozi-wo-mu-rugo-wirukanywe-kuko-ba-shebuja-batakijya-ku-kazi.html
"
         Gasabo: Bahawe impungure na bagenzi babo umwe ati “kuziteka bizatugora”          
      ","UPDATE: Umwe mu bayoboye igikorwa cyo gutanga ubufasha bwatanzwe n’abatuye Umudugudu wa Rukuruzo, avuga ko mbere yo gutanga ubufasha bw’ibigori babanje kubyumvikana n’abaturage, ndetse baba ari bo babasaba kubaha ibigori barebye ko ari ikiribwa gishobora kumara igihe.
Uwavuganye n’Umuseke wadusabye kugira ibanga izina rye, avuga ko abaturage benshi bishimiye iriya nkunga yatanzwe kuva ejo ku wa gatandatu tariki 29 Werurwe, kugeza ku gicamunsi cyo kuri iki cyumweru.
Ati “Imiryango 54 twakusanyije Frw 608 950, ni yo yifashishijwe mu gufasha abaturage barenga 1100 bo mu miryango irenga 300, gusobanurira abaturage iby’inkunga byarakozwe. Igikorwa abaturage bacyakiriye neza cyane ndetse bababazwa n’uko hari abo bitagezeho.” 
Uretse bariya bahawe ibigori, ngo hari imiryango yari ishonje cyane igera ku 9 yo yahawe ifu ya kawunga uriya mudugudu wa Rukurazo mu Kagari ka Kibagabaga mu Murenge wa Kimironko wasaguriwe n’undi Mudugudu byegeranye.
Uretse uburyo Imidugudu yishakamo ubushobozi mu gufasha abakennye bawurimo, hari inkunga Leta yatangiye gutanga mu buryo bwagutse igamije kugoboka abaturage bashonje nyuma y’uko habayeho gahunda yo gusaba abantu kuguma mu ngo kugira ngo bareke kuba bakwanduzanya coronavirus, bikaba byaratumye benshi akazi kari kabatunze badakomeza kugakora.
 
Inkuru ya kare: Abatuye umudugudu wa Rukurazo, Akagari ka Kibagabaga mu murenge wa Kimironko mu Karere ka Gasabo bavuga ko ubwo bajyaga gufata ibiribwa baherutse kwemererwa na Perezida  Kagame kugira ngo baticwa n’inzara kubera COVID-19 bahawe impungure n’ibishyimbo. Umuyobozi w’Umurenge avuga ko mu byo P Kagame yemereye abaturage nta mpungure zirimo…
Mu ijambo Perezida Paul Kagame yagejeje ku Banyarwanda ku wa Gatanu taliki 27, Werurwe, 2020 yabasabye kwihanganira ibihe bidasanzwe u Rwanda n’isi yose barimo kubera icyorezo cya COVID-19.
Yavuze ko Leta igiye guha ibiribwa abaturage batishoboye, bari basanzwe barya ari uko basohotse mu ngo bakajya gukora.
Ibi kandi byongeye kugarukwaho na Minisitiri w’ubutegetsi bw’igihugu Prof Anastase Shyaka wavuze ko abaturage batishoboye Leta izababa hafi kandi ko ibiribwa mu gihugu bihari, bityo ko ntawe ukwiye kwiheba ngo azicwa n’inzara.
Gahunda yo gutanga ibyo kurya mu batuye Umujyi wa Kigali yatangiye ku wa Gatandatu, taliki 28, Werurwe, 2020 itangira ahantu hatandukanye nko mu Karere ka Nyarugenge.
Kuri iki Cyumweru taliki 29, byakomereje mu turere twa Gasabo na Kicukiro.
Umuturage wo mu mudugudu wa Rukurazo, Akagari ka Kibagabaga muri Kimironko yabwiye Umuseke ko bahawe impungure n’ibishyimbo yita ko ari ibigugu (bitinda gushya).
Ati: “Twababajwe no kuba baduhaye impungure n’ibishyimbo by’ibigugu, mbese nka bimwe uzi byo mu cyaro uteka amasaha atanu cyangwa arenga. Wagira ngo bari kuduhima.”
Avuga ko kuri radio bumvise ko abandi bari guhabwa umuceri, amavuta, ibishyimbo, ifu n’ibindi.
Yongeyeho ko guha umuturage usanzwe akennye ibishyimbo by’ibigugu ngo abitekane n’impungure kandi amakara yarahenze ari ikibazo.
 
Gitifu w’Umurenge ati: “Mu byo Perezida Kagame yageneye abaturage nta mpungure zirimo!”
Umunyamabanga nshingwabikorwa w’Umurenge wa Kimironko, Jean Sauveur Kalisa avuga ko izo mpungure n’ibyo  bishyimbo bitari mu byo Perezida Kagame yageneye abaturage ahubwo ko ari ibyo abatuye umudugudu  bishatsemo kugira ngo bafashe abakennye aho batuye.
Kalisa avuga ko gutanga inkunga ya Leta bitaragera muri uriya mudugudu, ko batangiriye mu Bibare bakomereza Nyagatovu,.
Ati: “Biriya ni ibintu abatuye umudugudu bikoreye mu masibo yabo kugira ngo bafashe abakennye cyane muri bo. Erega n’ubundi mu byatanzwe na Leta nta mpungure zirimo.”
Avuga ko ubuyobozi bw’Umurenge bwirinze kwivanga mu kugena ibyo abagize umudugudu runaka bagenera abaturanyi babo bakennye kurusha abandi. Ngo banze gushyiraho igitutu ku bantu ngo bahe bagenzi babo ibi cyangwa biriya.
Jean Sauveur Kalisa avuga ko ubuyobozi bw’Umurenge bugiye kuvugana n’ubw’Umudugudu wa Rukurazo kugira ngo bububwire ko bwagombye kubanza gusobanurira abaturage ko inkunga bari guhabwa atari iya Leta ahubwo ari iy’abaturanyi babo.
Jean Pierre NIZEYIMANA UMUSEKE.RW
",https://umuseke.rw/gasabo-bahawe-impungure-na-bagenzi-babo-umwe-ati-kuziteka-bizatugora.html
"
         Gicumbi: Akurikiranyweho kwica Se wari umaze kumwishyurira ibyo yibye          
      ","*Umusore yemera ko yicishije Se ibuye,                                            *Abaturanyi bo bavuga ko ari umuhini yamukubise
Marcel Muvandimwe w’imyaka 24 y’amavuko avugwaho kwica Se witwa Leonidas Muhingabo w’imyaka 78. Abaturage bavuga ko yamukubise umuhini ariko we akavuga ko yamuteye ibuye riramwica. Byabereye mu mudugudu wa Rukereza, Akagari ka Murama, Umurenge wa Byumba mu karere ka Gicumbi kuri iki Cyumweru taliki 29, Werurwe, 2020 saa sita n’igice z’ijoro.
Abaturanyi babo bavuga ko bumvise umusaza arwana n’umuhungu we mu gicuku, bahamagara irondo rihageze risanga umusaza yakomeretse cyane mu mutwe, ajyanwa ku kigo nderabuzima cya Ruhenda agerayo yapfuye.
Ku wa Gatanu Taliki 27 Werurwe, 2020 uriya musore witwa Muvandimwe bivugwa ko yagiye kwiba mu isantire arafatwa.
Umubyeyi we yamwishyuriye ibyo yibye baramureka arataha.
Umunyamabanga Nshingwabikorwa w’Umurenge wa Byumba w’umusigire witwa Valens Nshimiyimana, yavuze ko uriya musore yabwiye ubuyobozi ko yakubise Se ibuye.
Ati: ”Ni byo urwo rupfu rwabayeho, mu kagari ka Murama, uwo musore ejobundi yari yibye mu gasantire, bamufashe Se ashaka kumwishyurira, nyuma imirwano yabereye mu rugo iwabo mu masaha y’ijoro, uwo musore yavuze ko ari ibuye yamukubise.”
Bamwe mu baturanyi babo, batangaje ko ukurikije uko igikomere cy’uriya musaza cyari kimeze ubwo bamujyanaga  ku kigo Nderabuzima cya Ruhenda, babonaga atari ibuye yakubiswe.
Ubwo  iyi nkuru yandikagwa umurambo wa nyakwigendera wari ukiri ku kigo nderabuzima cya Ruhenda.
Umusore ukurikiranyweho kiriya cyaha yashyikirijwe inzego z’umutekano.
EVENCE NGIRABATWARE UMUSEKE.RW/ GICUMBI
",https://umuseke.rw/gicumbi-akurikiranyweho-kwica-se-wari-umaze-kumwishyurira-ibyo-yibye.html
"
         Abantu 6 biyongereye kuri 54 barwaye Coronavirus mu Rwanda          
      ","Mu Rwanda hagaragaye abandi bantu batandatu banduye coronavirus bituma imibare igera ku bantu 60 barwaye Covid-19, iki cyorezo kimaze gufata abagera ku bihumbi 640 ku isi.
Itangazo rya Minisiteri y’Ubuzima rivuga amakuru mashya ku bantu banduye coronavirus mu Rwanda rigaragaza ko abantu bane mu babonetse uyu munsi banduriye i Dubai.
Umuntu umwe yanduriye muri America (USA). Undi umwe yandujwe n’abantu barwaye iyi ndwara bamusanze imbere mu gihugu.
Coronavirus ku Isi nk’uko bigaragara ku rubuga Worldometer abayanduye bageze ku 645,606 indwara ya Covid-19 imaze guhitana 29,971, abavuwe bagakira ni 139,552.
UMUSEKE.RW
",https://umuseke.rw/abantu-6-biyongereye-kuri-54-barwaye-coronavirus-mu-rwanda.html
"
         P.Kagame yashimye G20 yahaye umwanya Africa mu kurwanya Coronavirus          
      ","Perezida Paul Kagame witabiriye inama y’ibihugu 20 bikize ku Isi (G20) yabaye muri iki cyumweru mu buryo bw’Ikoranabuhanga igamije gushaka umuti w’icyorezo cya Coronavirus (COVID-19) yashimye iri huriro umwanya ryahaye ubuyobozi bwa Africa Yunze Ubumwe muri uru rugamba.
Perezida Kagame unayoboye Ihuriro ry’Abakuru b’Ibihugu rishinzwe icyerekezo cy’Iterambere ry’Umugabane wa Africa (AUDA-NEPAD) yitabiriye iriya nama ari i Kigali hifashishijwe uburyo bw’Ikoranabuhanga buzwi nka ‘Video Conference’.
Iyi nama yateranye igamije gushakira umuti icyorezo cya COVD-19 cyugarije Isi, yafashe imyanzuro irimo uvuga ko biriya bihugu bikomeye ku Isi byiyemeje gukora igishoboka cyose kugira ngo iki cyorezo gihagarare.
Perezida Kagame wayitabiriye, yashimye abayobozi ba G20 bahaye umwanya Ubuyobozi bwa Africa Yunze Ubumwe muri ruriya rugamba rwo gushaka umuti w’iki cyorezo.
Ati “Ndashima Perezida Emmanuel Macron na shanseriyeri Merkel n’abandi bayobozi ba G20 bifatanyije n’umuyobozi wa AU perezida Cyril Ramaphosa mu guha Africa umwanya wihariye muri mu nama yo gushaka umuti wa Coronavirus ya G20.”
Perezida Kagame kandi yashimye Ubwami bwa Saudi Arabia bwahaye umwanya ihuriro rya AUDA-NEPAD ayoboye.
Umukuru w’igihugu yanaboneyeho kwihanganisha ibihugu bigize ririya huriro rya G20 ryazahajwe bikomeye n’iki cyorezo dore ko ibihugu biri imbere mu kugira umubare w’abanduye n’abapfuye n’Ubushinwa na USA biri mu bikomeye muri G20.
Ati “Turi kubona kandi tunashima ingamba zafashwe mu bihugu binyuranye. Ibi biraduha icyizere ko Coronavirus iza kurandurwa mu gihe cya vuba.”
Perezida Kagame avuga kandi ko iki cyorezo kitigeze kigira ubukana nk’ubu mu myaka yatambutse, Umugabane wa Africa wahagurukiye hamwe ukaba uri gukorera hamwe mu kukirwanya.
Avuga ko ubufatanye n’ibindi bihugu ndetse n’ubushobozi bw’ibihugu bya Africa buzatanga umusaruro wo gushaka igisubizo cy’iki cyorezo mu gihe biri kubaka urwego rw’ubuvuzi rwabyo rukomeye. Yavuze kandi ko komisiyo ishinzwe ubukungu ya AU ivuga ko ibi bizasaba nibura Miliyari 100 USD.
Ati “Tugomba kurangiza iki cyorezo aho ari ho hose kuko giteye impungenge buri wese. Ni ngombwa ko dukorana na G20 mu bikorwa byayo binyuze mu miryango itandukanye nk’Ishami ry’Umuryango w’Abibumbye ryita ku buzima (WHO), Banki y’Isi, n’Ikigega IMF.”
Perezida Kagame avuga ko ashima Dr Tedros uyobora WHO wagaragaje urugero rwiza rw’imiyoborere mu bihe nk’ibi byo kurwanya COVID-19.
Avuga ko inzego z’abikorera zazamuye kandi ziteza imbere ikoronabuhanga rishobora kwifashishwa mu bihe bikomeye nk’ibi ndetse aboneraho gushima G20 ishyize imbere ubushakashatsi bwo gushaka umuti n’urukingo bya COVID-19.
Yavuze kandi ko Isi igomba gushyira ingamba zo gusaranganya imiti n’ibikoresho byifashishwa mu gusuzuma iki cyorezo bikagera ahantu hose hashoboka.
Ati “Mureke dushyire hamwe mu kurandura icyorezo cya COVID-19 kandi twubake inzego z’ubuzima zikomeye kugira ngo dufashe abaturage bacu gukomeza batekanye mu bihe biri imbere.”
UMUSEKE.RW
",https://umuseke.rw/p-kagame-yashimye-g20-yahaye-umwanya-africa-mu-kurwanya-coronavirus.html
"
         Muhanga: Umugabo yagwiriwe n’igikuta ahita apfa          
      ","Ntwari Jean de Dieu w’imyaka 34 y’amavuko yagwiriwe n’igikuta cy’amabuye ahubakwa Ruhurura mu Mujyi wa Muhanga, ahita apfa.
Umunyamabanga Nshingwabikorwa w’Umurenge wa Nyamabuye, Gakwerere Eraste yabwiye Umuseke ko amakuru y’impanuka yahitanye Ntwari bayamenye saa kumi n’ebyeri zishyira saa moya z’umugoroba.
Gakwerere avuga ko Ntwari, wari utuye mu Murenge wa Cyeza yaje gusura mukuru we utuye mu Mujyi wa Muhanga, amuzaniye ibiryo ageze mu rugo basangira agacupa barangije bajya gutirura amavide, nibwo bageze hafi y’aho imirimo yo kubaka ruhurura ikorerwa igikuta cy’amabuye kigwira Ntwari.
Gakwerere ati: “Umuvandimwe we wari inyuma ntacyo byamutwaye, uwari uje kumusura ni we wahise apfa.”
Avuga ko aho banyuraga hari hafunze kubera ikibazo cya ruhurura imaze gusatira inyubako z’abaturage. Umurambo wa Ntwari  Jean de Dieu uri mu buruhikiro i Kabgayi.
Nkomeje Jean Baptiste nyiri igikuta cyagwiriye Ntwari avuga ko mu minsi ishize bandikiye Ubuyobozi babubwira ko babangamiwe na Ruhurura.
Ati: “Kampani yahawe isoko ryo kubaka ruhurura yashatse gukemura ikibazo kimwe iteza ikindi, n’ubu nta mutekano dufite kuko inzu zacu zigiye kugwa.”
Umuyobozi w’Akarere ka Muhanga, Kayitare Jacqueline yabwiye Umuseke ko bagiye kwimura ingo zose zikikije ruhurura kuko muri ibi bihe by’imvura ubuzima bwabo bushobora kujya mu kaga.
Ati: “Inzu zabo ziranaganitse ni yo mpamvu twifuza kubimura vuba bishoboka.”
Ubwo twakoraga iyi nkuru, bamwe mu bakodesha inzu ziri hafi ya ruhurura bahise bimuka.
Iyo ruhurura imaze gusenya inzu imwe n’igikoni, Akarere kavuze ko kamaze kwishyura uwo muturage ruhurura yasenyeye agera kuri Miliyoni 19Frw.
MUHIZI ELISÉE
UMUSEKE.RW/Muhanga.
",https://umuseke.rw/muhanga-umugabo-yagwiriwe-nigikuta-ahita-apfa.html
"
         Ruhango: 11 barimo Umukozi  w’Akarere bafungiye kurenga ku mabwiriza y’Ubuyobozi          
      ","Mu ijoro ryakeye ryo kuri uyu wa Gatanu tariki ya 27 Werurwe 2020, Ubuyobozi bw’Akarere ka Ruhango, n’Inzego z’Umutekano baraye bafatiye abantu 11 muri Hoteli banywa inzoga birengagije amabwiriza yo kuguma mu rugo yatanzwe na Minisiteri y’ubuzima. Aba bafashwe barimo umukozi w’akarere.
Umuyobozi w’Akarere ka Ruhango, Habarurema Valens yabwiye Umuseke ko mu igenzura bakoze basanze umuyobozi w’iriya Hoteli n’abandi bantu 10 barimo kunywa inzoga bicaranye batitaye ku mabwiriza aherutse gutangwa yo kwirinda Coronavirus (COVID-19).
Habarurema avuga ko  mu bo bafashe harimo n’umukozi w’Akarere wagombaga kubera abandi urugero ariko akarenga kuri ariya mabwiriza yashyizweho kugira ngo arengere Abaturarwanda.
Ati “Abo bose uko ari cumi n’umwe bari mu maboko y’ubugenzacyaha i Nyamagana, nibasaba imbabazi bazacibwa amande barekurwe.” 
Uyu muyobozi avuga ko mu bukangurambaga bwo kwirinda Coronavirus  bamaze iminsi bakora, abatuye muri kariya karere benshi bamaze gusobanukirwa ingaruka z’iyi ndwara ndetse ko bari kubahiriza ingamba za Guverinoma.
Habarurema asaba abaturage  ko bakomeza kuguma mu ngo kugeza igihe iki cyorezo kizatsindwa.
Ubuyobozi bw’Akarere ka Ruhango buvuga ko no mu bice by’icyaro batangiye gukurikiza inama bagirwa n’Ubuyobozi ku rugero ruri hejuru, aba bafatiwe muri Hoteli banywa inzoga bakaba batanze urugero rutari rwiza ku baturage.
MUHIZI ELISÉE
UMUSEKE.RW/Ruhango
",https://umuseke.rw/ruhango-11-barimo-umukozi-wakarere-bafungiye-kurenga-ku-mabwiriza-yubuyobozi.html
"
         Gasabo: Imiryango 70 irimo ifite abana bafite ubumuga yahawe inkunga y’ibiribwa          
      ","Umuryango witwa Love with Actions wagobotse ababyeyi 40 wari usanzwe ufashwa kubaho no kwita kubana babo bafite ubumuga, ibikorwa byari bibabeshejeho bikaba byarahagaze kubera amabwiriza asaba abantu kuguma mu ngo birinda ikwirakwira rya coronavirus. Hanafashijwe indi miryango 30 ikennye, aba bafashijwe bavuga ko icyorezo kimaze igihe ubuzima bwaba bubi cyane.
Mukanzigiye Vestine, ni umwe mu babyeyi bafite umwana ufite ubumuga, yabohaga uduseke bikamufasha kubaho, abifashijwemo na Love with Actions, umuryango ukorera mu Murenge wa Bumbogo.
Umushinga warahagaze, imibereho ye ngo yari mike. Ngo hari ubwo banaburaraga kubera ko nta hantu bakura ikindi cyo kurya.
Ati “Ibitugoye ni ukubona imibereho, kubona icyo tugaburira abana.”
Kuboha agaseke byatumaga abasha kubona amafaranga yo guhaha bimwe mu biribwa, agatunga umuryango we w’abana batanu n’umugabo we, avuga ko icyorezo kimaze igihe cyateza ingaruka zikomeye ku buzima.
Ati “Coronavirus imaze amezi atandatu twaba twarapfuye.”
Nibarere Pacifique, wo mu Mudugudu wa Akasedogo, Akagari ka Nkozozo, Umurenge wa Bumbogo, avuga ko yari abayeho mu buryo bwo gushakisha abafite akazi bakamuha icyo akora, nyuma ubuyobozi bwasohoye amabwiriza yo kuguma mu ngo mu rwego rwo kwirinda coronavirus, na we bimugiraho ingaruka.
Uyu mubyeyi ufite umwana wavukanye ubumuga, aribana kubera ko se w’uwo mwana yabataye.
Gahunda yo kuguma mu ngo kuri we ngo yamugizeho ingaruka kubera ko umwana we ahora akenera ibikoresho by’isuku (pampers).
Gilbert Kubwimana ukuriye Love with Actions, avuga ko imiryango 40 bafashaga ifite abana bafite ubumuga, ngo nyuma yo kwaduka kwa coronavirus byatumye ubukoroikori buhagarara, ndetse n’ibikorwa by’ubuvuzi ku bana babo birahagarara.
Avuga ko uretse kuba bafashije ababyeyi bafite abana bamugaye bakoranaga, hari n’indi miryango 30 ikennye bahawe n’Ubuyobozi bw’Umurenge na yo yafashijwe. Avuga ko n’ubundi bazakomeza kubakorera ubuvugizi, kandi akizera ko nta muturage uzicwa n’inzara kubera ko na Leta y’u Rwanda yagaragaje ko hari ikizere cy’uko ibiribwa bihari.
Ati “Love with Actions idakoze kimwe inzego z’ibanze ziri gukora ibindi, amatorero ari gukora ibindi, imiryango itari iya Leta iri gukora ibindi, impande zose ziri kwegeranya ubushobozi kugira ngo hatagira Umunyarwanda n’umwe upfa biturutse ku ngamba z’uko abantu bagumye mu ngo zabo kubera coronavirus.”
Love with Actions ufasha abana bafite ubumuga bw’ingingo kubagorora, ugafasha n’imiryango yabo kubona ibiyitunga binyuze mu bukorikori. Kuri uyu wa gatandatu inkunga watanze y’ibikoresho by’isuku n’ibiribwa, ngo ifite agaciro ka miliyoni 1.2Frw.
Ku rwego rw’Igihugu hatangiye ibikorwa byo gufasha imiryango itishoboye
 
",https://umuseke.rw/gasabo-imiryango-70-irimo-ifite-abana-bafite-ubumuga-yahawe-inkunga-yibiribwa.html
"
         Covid-19: Gukoresha ikoranabuhanga bigaragaza ko akazi kadakorerwa mu biro gusa           
      ","Opinion:  Nubwo akazi kahagaze kuri bamwe mu buryo bwo kukajyaho buri munsi kubera icyorezo cya Coronavirus, ariko biragaragara ko gukora bikomeza. Abo byorohera cyane ni abakoresha ikoranabuhanga. Iri rishobora kuba ari igisubizo cy’akazi umuntu akora bitabaye ngombwa ko ahaguruka iwe kandi akagakora neza.
Ntibyari bihagije kugira kandagira ukarabe ku biro ukoreramo cyangwa se kugira alukolo yica udukoko ku kazi ngo ugaragare nk’ufite ubwirinzi ndakuka mu gukumira Covid-19. Kuko umukozi n’ubundi wazaga ku kazi yazaga yanyuze ahandi hantu hatandukanye. Ahenshi ni aho banyuraga mu modoka, mu nzira bagenda n’ahandi ariko basuhuzanya, bakorakora ahakozwe n’abandi, mbese ku buryo ibyago byo kwandura byari byinshi. Gukorera mu ngo ni yo yahise iba ingamba mu rwego rwo gufasha abantu kudakwirakwiza icyorezo. Ibi byoroheye n’ubundi abasanzwe bakoresha ikoranabuhanga. Nyamara ariko byahaye n’abatarikoresha undi mwanya wo kongera kureba niba koko ikoranabuhanga ridashobora koroshya ubuzima kurushaho kandi akazi kagakorwa neza.
 
Singombwa gutera iperu ku kazi buri munsi (hose)
Ese kubyukira ku kazi buri munsi biracyari ngombwa cyane igihe hari akazi kadasaba ko ugakora agomba kuba ari ku kazi buri gihe? Gusubiza iki kibazo bisaba kubanza kumenya ngo ese ibi bireba iyihe miterere y’akazi. Hari akazi gasaba umuntu byo koko guhora ari mu biro, kuko ibikoresho bisaba kugakora biba biri ku kazi cyangwa kubera ko ibanga ry’akazi impapuro zimwe na zimwe zitagomba kuba zajya mu rugo. Ariko kandi hari ubundi bwoko bw’imirimo budasaba ko abantu babyuka batera iperu ku kazi buri munsi. N’ikimenyimenyi muri iyi minsi hari ababyuka bakorera iwabo aho bahahinduye ibiro byo gukoreramo. Kandi abakoresha babo ndakeka ko ubu batabyibazaho.
Imiryango imwe n’imwe mpuzamahanga itagengwa na Leta ibi yarabitangiye aho abakozi baza ku kazi bagakora inama buri wese akavuga icyo azakora ubundi bagaha abantu iminsi itatu yo gukorera aho bashaka iwabo cyangwa ahandi bashaka ariko badategetswe kuza ku kazi. Ibi rero nyuma yo kuva mu gihe cyashyizweho na Leta cyo kuba abantu bagumye mu rugo (iminsi 14) abakoresha bagombye kubitekerezaho kurushaho. Ibi birinda abantu ibintu byinshi. Niba umukozi yagendaga inshuro eshanu (5) mu cyumweru ajya ku kazi, akaba yajyayo inshuro ebyiri (2) cyangwa izindi zagenwa n’urwego akorera, ibi bituma hari amafaranga abika, azigama yakoreshaga mu ngendo yaba atega cyangwa atwara imodoka ye.
Ufite imodoka ye we anafasha mu rugamba rwo guhangana n’ihindagurika ry’ikirere aho aparika ntiyangize ikirere. Ibi bishobora no gutuma abakoresha batarwana no gushaka za biro nini zibahenze kuko nyine umwanya wo kuhakorera ku bakozi bose utaba ari munini. Birashoboka guhuza za biro umwanya muto ugakorerwamo n’abantu benshi muri icyo gihe gito.
 
Ubucuruzi bukoresha ikoranabuhanga
Bimaze iki guhaguruka i Kigali ugiye kugura ibintu mu Bushinwa (China), ugatega indege ukishyura itike, ukarara amajoro wishyura amahoteli nyamara ariko bishoboka kwicara i Kigali kuri internet ugakora commande ukishyura ukoresheje ikarita ibintu bikakugeraho utishyize mu byago wahura na byo mu nzira, n’amafaranga y’andi akugendaho bikarangira ibyo ugiye kuzana n’ubundi bikugezeho nk’uko byari kukugeraho iyo ubikorera mu kazi kawe aho uri, unagakurikirana uhibereye.
Uyu munsi ni umwanya wo kongera kubitekerezaho abantu bakabona ko kubikora bituma baronka umwanya wabo, bagakurikirana ibikorwa byabo kandi ubuzima bugakomeza. Gusa ibi ntibikuyeho ko ku mpamvu runaka zizwi na nyirubwite ashobora kuba yakwigirayo. Ariko bibaye ngombwa ikoranabuhanga ryakwifashishwa bigafasha mu kuzigama umwanya, n’amafaranga.
Ese ni iki cyaba gitera abacuruzi cyangwa abajya guhaha kutabikora? Ni uko batabizi se? Icya mbere cyaba ari ubumenyi buke ku ikoranabuhanga no kutagirira icyizere ubu buryo bushya bw’ubucuruzi cyane ko bubamo n’ubujura bukoresheje ikoranabuhanga. Ibi rero ku bakiri bato kandi babyize babyumva ni umwanya wo kwishakira akazi aho bashobora kujya bakurikirana ibikorwa by’abo bantu bakaba babibakorera mpaka bigeze Kigali. Ni akazi  nk’akandi. Ibi ariko birasaba ko na Minisiteri ifite ikoranabuhanga mu nshingano zayo, ndetse n’urwego rw’abikorera bafatanya muri iki kintu, bagahugura abacuruzi, kugira ngo ikoranabuhanga ryoroshye ubuzima bwa bo.
 
Ikoranabuhanga mu ngo 
Ikoranabuhanga si ukugira telefoni ifite internet gusa,  gukoresha imbuga nkoranyambaga cyangwa ibijyanye no kwandikiranaho ku butumwa butandukanye. Muri iyi minsi abantu basabwe kuguma mu ngo, abenshi batangiye kubona ko televiziyo atari ikintu cyiza abana babo bakwigiraho. Ubu rero ni byiza ko abubaka batangira gutekereza ku byumba by’abana cyangwa ibindi byakoreshwa biga bakoresheje ikoranabuhanga cyangwa bikaba za biro zo gukoreramo (ku batarabikoze).
Bimaze iki kugira inzu y’ibyumba birindwi ariko mu gihe nk’iki abana bakabura aho bigira, ugasanga bararwanira muri salon ahaba hari ibishuko bya televiziyo n’ibindi. Ibigo by’amashuri by’inkwakuzi byo byatangiye no kwigisha abanyeshuri babo bakoresheje ikoranabuhanga muri ibi bihe. Bene ibi byumba bifasha abana kwiga nta kibazo. Nyiri urugo nyine asabwa kugurira abana imashini, kubaha internet n’ibindi byakenerwa. Ibi ni ibyatekerezwaho kuko ku bigaragara nyuma y’iki cyorezo hari byinshi bigomba guhinduka mu buryo abantu bari basanzwe bakora cyangwa babayeho.
Mu isi nk’iyi yihuta, ikoranabuhanga riri mu biyiyoboye. Ni ngombwa ko abantu bitegura rero ko mu minsi iri imbere mwalimu n’umunyeshuri bashobora kutazajya bahurira gusa mu ishuri ahubwo bazajya babana no mu ngo biciye mu ikoranabuhanga biyungura umunsi ku munsi (aho bitaratangira).
Gusa ibi birasaba n’ibigo by’amashuri kwitabira ikoranabuhanga ndetse n’ababyigishamo bakarikoresha. Bimaze iki kugira ikigo kitagira website, aho abantu bamenyera gahunda z’ikigo za buri munsi, ibikorwa biteganyijwe… Bene iyi website inafasha kuba yajyaho imikoro yo mu biruhuko bidasabye ko abana baza bikoreye ibifurumba by’impapuro.
Uzakoresha ikoranabuhanga mu bumenyi, mu mikorere ye mu mashuri, nta kabuza azabona ababyeyi benshi bazana abana be kuhiga. Ikoranabuhanga ni ryo zingiro ry’ubumenyi bw’ejo hazaza. Uzacikanwa azaba arera ba kera habayeho.
Nubwo isi iri mu bihe bya coronavirus aho abenshi basabwa kuguma mu rugo, ni byiza ko abenshi batangira gutekereza ku buryo ikoranabuhanga ryababera igisubizo ku bibazo ariko kandi n’iyo ibibazo byaba bidahari, ikoranabuhanga ribe ryakoreshwa mu buryo bwo koroshya imikorere isanzwe abantu bazigame amafaranga, bazigame umwanya ndetse n’igihe cyabo.
Niyonagize Fulgence  
",https://umuseke.rw/covid-19-gukoresha-ikoranabuhanga-bigaragaza-ko-akazi-kadakorerwa-mu-biro-gusa.html
"
         Twanyuze muri byinshi, dufatanyije intambara ya coronavirus tuzayitsinda -Kagame          
      ","Mu ijambo Perezida Paul Kagame yagejeje ku Banyarwanda ku bijyanye n’ibimaze gukorwa mu guhangana n’icyorezo cya coronavirus, yagarutse ku ruhare rwa buri wese mu guhangana n’iki cyorezo avuga ko mu bufatanye bw’abaturarwanda n’ubuyobozi nta kabuza u Rwanda ruzatsinda ‘intambara ya coronavirus’.
Perezida Kagame yabanje gushimira Abanyarwanda uko bitwaye mu byumweru bibiri bishize hagaragaye umurwayi wa mbere wa coronavirus, ngo buri wese hari icyo yakoze, ndetse ashima ubufatanye, ubwitange no kumvira amabwiriza abaturarwanda bakomeje kugaragaza.
Yashimye by’umwihariko abaganga bakomeje kugaragaza ubwitange mu gukumira ubwandu bushya bavura abagaragayeho uburwayi, bagatuma igihugu gikomeza gutekana.
Ati “Uyu munsi hamaze kugaragara abarwayi ba coronavirus 54 mu gihugu cyacu, uyu mubare uzakomeza kuzamuka kuko hakomeza gushakishwa abahuye n’abarwaye iyo ndwara kugira ngo bapimwe ndetse abagaragayeho uburwayi bavurwe. Ubu nibwo buryo bwiza bwo gufasha abashobora kuba baranduye mu rwego rwo kurinda imiryango yabo, ndetse na twe twese aho dutuye.”
Perezida Kagame yavuze ku ngamba zo guhagarika ingendo z’indege, kugabanya urujya n’uruza ku mipaka no guhagarika ingendo z’imbere mu gihugu, mu rwego rwo kugabanya ikwirakwira ry’icyorezo, ariko avuga ko iyi ndwara yandura vuba kandi mu buryo butarasobanuka, ari na yo mpamvu asaba Abanyarwanda kwirinda.
Yagize ati “Niyo mpamvu mpamagarira buri wese gukurikiza aya mabwiriza yashyizweho na Leta, tukihanganira ingorane zose byaba bitera kugira ngo dutsinde iki cyorezo burundu kugira ngo ke guhitana abantu benshi.”
Ibisabwa ni Kuguma mu rugo, gusiga intambwe ndende hagati y’umuntu n’abandi igihe umuntu asohotse mu rugo ndetse no mu rugo, gukaraba intoki neza kenshi, no kwitaba ubuyobozi igihe umuntu agaragaje ibimenyetso by’uburwayi.
 
Coronavirus yahungabanyije imibereho y’Abanyarwanda bose 
Perezida Kagame yagize ati “Tuzi neza ko ibi bihe bitoroshye, byahungabanyije imibereho y’Abanyarwanda benshi ndetse mu gihugu hose, turabasaba ko mwihangana, turatera intambwe nziza ntidukwiye gutezuka, Leta izakomeze gufasha Abanyarwanda muri ibi bihe bitoroshye. Ingamba zarafashwe n’izindi zizafatwa kugira ngo abikorera bubake uburyo bakomeza gukora muri ibi bihe, inzego zitandukanye zizategura uko abatishoboye bafashwa hasigaye kubyihutisha.” 
Perezida Paul Kagame yashimiye Umuryango Mpuzamhanga wita ku Buzima (OMS) uyobowe na Dr. Tedros Adhanom Ghebreyesus, ashimira abafatanyabikorwa barimo Jack Ma na fondasiyo ye, ku nkunga bahaye u Rwanda.
Ati “Abanyarwanda dushyize hamwe twivanye mu bibazo bitandukanye mu bihe bitandukanye, ubufatanye bwacu ndetse no kudatezuka birakenewe muri iyi ntambara turimo yo kurwanya iki cyorezo kandi tugomba kuyitsinda, nongeye kubasaba uruhare rwa buri wese mu bikorwa no mu myumvire, ingamba twafashe zatanze umusaruro mwiza, ibyemezo dufata uyu munsi ni byo bizatuma dushobora guhashya iki cyorezo vuba kugira ngo dusubire mu buzima busanzwe.”
Imibare ya Worldometer igaragaza ko Coronavirus imaze kwandura abagera ku 591,280, abapfuye bamaze kuba 26,979, ababashije gukira ni 132,520, iri mu bihugu 202 ku Isi.
UMUSEKE.RW
",https://umuseke.rw/twanyuze-muri-byinshi-dufatanyije-intambara-ya-coronavirus-tuzayitsinda-kagame.html
"
         Abantu 4 biyongereye kuri 50 bapimwemo coronavirus mu Rwanda          
      ","Kuri uyu wa gatanu tariki 27 Werurwe 2020, Minisiteri y’Ubuzima yatangaje ko abandi bantu bane bapimwemo Coronavirus, bituma umubare w’abarwaye Covid-19 bagera kuri 54 mu Rwanda.
Umuntu umwe mu bapimwemo coronavirus yaturutse i Dubai, undi muri Leta zunze Ubumwe za America, abandi bantu babiri ni abandujwe n’abazanye icyorezo bavuye hanze.
 

UMUSEKE.RW
",https://umuseke.rw/abantu-4-biyongereye-kuri-50-bapimwemo-coronavirus-mu-rwanda.html
"
         Rusizi: Abagabo 3 bari mu maboko ya RIB bakekwaho gukubita Umuyobozi na DASSO          
      ","Mu Mudugudu wa Gipfura mu Kagari ka Gaheka, abantu batatu batawe muri yombi bakekwaho gukubita Umukuru w’Umudugudu n’Umu-DASSO babasabaga kubahiriza amabwiriza yo kuguma mu ngo.
Umuvugizi wa RIB, Marie Michelle Umuhoza avuga ko bafungiye kuri Station ya Kamembe.
Yavuze ko ubutumwa Abanyarwanda bakwiye kumva ari uko kwigomeka ku byemezo by’ubuyobozi ari icyaha gihanwa n’Amategeko, kandi RIB ikaba itazabyihanganira.
Abafashwe ni uwitwa Niyonkuru, Mugaruza na Habyarimana. Bakurikiranyweho gukubita no gukomeretsa no kwigomeka ku byemezo by’Ubuyobozi.
Mayor wa Rusizi, Kayumba Ephrem yabwiye Umuseke ko bariya bayobozi bakubiswe ku wa kane tariki 26 Werurwe nimugoroba, ngo bariya babakubise ni insoresore zitagira akazi, zigometse ku mabwiriza yatanzwe n’Ibiro bya Minisitiri w’Intebe.
Yavuze ko bariya bayobozi bari mu bugenzuzi bwo kureba niba nta muntu uri hanze mu Mugi wa Rusizi kugira ngo bamugire inama yo gusubira mu rugo.
Mu Karere ka Rusizi kimwe n’ahandi mu gihugu amabwiriza ya Minisitiri w’Intebe asaba buri Muturarwanda kuguma iwe mu rugo igihe adafite urugendo rwihutirwa mu rwego rwo kwirinda ikwirakwira rya Coronavirus, amabwiriza aramara ibyumweru bibiri.
Rusizi ni Akarere gakora ku mupaka uhuza u Rwanda na D.R.Congo ndetse n’u Burundi.
Jean Paul NKUNDINEZA 
UMUSEKE.RW
",https://umuseke.rw/rusizi-abagabo-3-bari-mu-maboko-ya-rib-bakekwaho-gukubita-umuyobozi-na-dasso.html
"
         Abantu ni bo nyirabayazana w’ibyorezo bibugarije          
      ","Abahanga bo mu binyabuzima n’abaharanira kurengera ibidukikije bagera kuri 200 baherutse gutangaza ko indwara z’ibyorezo byikubye inshuro enye mu myaka 50 ishize. Inyinshi ziterwa n’uko abantu bafata inyamaswa bakazivana aho zaremewe gutura bakazorora, abandi bakazirya.
Ikindi abahanga bavuga ni uko ibikorwa bya muntu byo kwangiza ibidukikije byasenye ahantu kamere inyamaswa zabaga bituma zitangira gushaka aho zisuhukira bityo zigenda zirushaho guturana na we.
Uku guturana hagati y’inyamaswa nk’uducurama, udusamujyonjyo (pangolins) na muntu byatumye uyu ubuzima bwe bwugarizwa n’indwara z’ibyorezo yazaniwe na za virus ziba zisanzwe zibanira na ziriya nyamaswa mu mahoro.
Bariya bahanga bavuga ko ziriya ndwara zikunda kwibasira abatuye ibihugu biherereye mu gace k’isi kari hagati y’imirongo mbariro ya tropique na cancer, agace bita zone intertropicale.
Mu ibaruwa yabo basabye Sena ya USA gutora umushinga w’itegeko w’uko ibigo bikora ubushakashatsi ku binyabuzima n’abaharanira ubusugire bw’ibidukikije byahabwa 1% by’ingengo y’imari ya USA ni ukuvuga miliyari 20$ yo gukoresha mu gusana aho inyamaswa zaba zitekanye bityo ntizikomeze gusagarira abantu cyangwa zijye guturana na bo.
Umuhanga witwa Lee Hannah wo mu kigo kitwa Conservation International  avuga ko bizwi ko ibice bituriye iriya mirongo mbariro bibamo inyamaswa zigira virus kurusha ahandi.
Ngo ni ibice bishyuha bityo bikaba indiri y’inyamaswa nk’uducurama, injangwe, imibu, udusamujyonjyo n’izindi zizwiho kubana na virus zica abantu cyane.
Gucuruza izi nyamaswa, ukazivana aho zisanzwe ziba ukazizana mu bantu ni ubwiyahuzi.
Ikindi abahanga bavuga kiri mu bituma abantu bazahazwa na ziriya ndwara ni ugushyuha kw’ikirere no guhumana k’umwuka abantu bahumeka.
Umuhanga witwa Aaron Bernstein wo mu kigo cya Kaminuza ya Harvard cy’ubuzima no kwita ku bidukikije avuga ko ubushakashatsi bakoze muri 2003 bwaberetse ko abenshi mu bishwe n’icyorezo SARS/SRAS (Severe Acute Respiratory Syndrome) bari abafite umwuka muke kubera ko uwo bahumetse wari wanduye.
Iki cyorezo kibasiye abo muri Aziya.
Gushyuha cyane kw’ahantu hari hasanzwe ubundi hakonja mu rugero bivugwa ko ari byo byatije umurindi ukwaduka no gukwirakwira kw’imibu yakwije indwara bita Zika.
N’ubwo Zika itandura vuba nka coronavirus ariko uburyo yangiza ubwonko bw’abana batwiswe na byo biteye inkeke.
Umwana warwaye Zika akiri mu nda ya Nyina avukana umutwe muto cyane, urimo ubwonko budapima inusu.
Iyo uyu mwana adapfuye, akura afite ubwenge buke.
Abahanga bavuga ko uko umuntu agira umutwe munini ari na ko agira ubwenge bwinshi n’ubwo hari abo bitagenda gutyo!
Hari abahanga bari kwiga niba umuvuduko coronavirus ifite mu kwanduza abantu mu gihe cy’ubukonje ari nawo yagira mu gihe cy’ubushyuhe.
Hari abibwira ko mu gihe cy’ubushyuhe coronavirus itakwirakwira nk’uko ibigenza mu gihe cy’ubukonje, ariko abahanga babasaba kwirinda kuraguza umutwe!
Axios 
Jean Pierre NIZEYIMANA UMUSEKE.RW
",https://umuseke.rw/abantu-nibo-nyirabayazana-wibyorezo-bibugarije.html
"
         Abanyarwanda 342 babaga Uganda birukanyweyo bashinjwa kubanduza COVID-19          
      ","*Baje baturutse hirya no hino muri Uganda harimo na Kampala,
*Ntawakubiswe ariko bamwe bambuwe ibyabo,
*Bashinjwa n’abo muri Uganda kubanduza COVID-19,
*Bashyizwe mu kato kugira ngo bitabweho.
 Abanyarwanda 342  bakoreraga akazi k’ingeri nyinshi harimo n’ubucuruzi muri Uganda bari mu Rwanda nyuma y’uko ‘ngo birukanywe’ n’ingabo n’abaturage babashinja ko ari bo babazanyemo icyorezo cya coronavirus. Abakoreraga ahitwa Gahenerezo muri Kisoro muri Uganda bageze mu Rwanda ejo taliki 26, Werurwe, 2020.
Abageze mu Rwanda ejo bari 125 ubu bacumbikiwe mu kigo cy’amashuri cya Kagogo kiri mu murenge wa Kagogo muri Burera.
Bamwe muri bariya Banyarwanda bavuga ko bari basanzwe bacururiza muri Uganda, abandi bakorayo indi mirimo.
Agasanteri ka Gahenerezo kegereye cyane umupaka w’ibihugu byombi ndetse abahaturiye barisanzura bakagenderanira nk’abaturanyi.
Kugeza ubu Abanyarwanda 342 ni bo bamaze kugera mu Rwanda ariko ngo hari abandi bagikomeje kuza.
Abazanywe bose bashyizwe mu kato ahantu hatandukanye kugira ngo basuzumwe niba nta COVID-19  bafite nibayibasangana bitabweho.
Umwe muri bo wafatiwe Gahenerezo utashatse ko tumutangaza amazina avuga ko ejo (ku wa Kane taliki, 26 Werurwe, 2020) haje imodoka irimo abasirikare ba Uganda, babambura ibyo bacuruzaga birimo ibikoresho bitanga amashanyarazi akomoka ku mirasire y’izuba, bababwira ko bataha iwabo, ko ari bo bari kubazanira Coronavirus.
Yemeza ko n’abandi Banyarwanda bajyagayo basubizwaga inyuma shishitabona bababwira ko baje kubanduza COVID-19.
Undi mugore uri muri aba batashye ejo, avuga ko hari bamwe muri bo bakubiswe abandi bacibwa amande ubundi babashyira mu modoka babazana ku mupaka.
 
Guverineri Gatabazi ati: “ Vuba aha hari ingabo za UPDF zaje hafi y’umupaka wacu..”
Umuyobozi w’Intara y’Amajyaruguru, Hon. Jean Marie Vianney Gatabazi yabwiye Radio Rwanda ko hari ingabo za Uganda ziherutse kuza hafi y’umupaka wa Cyanika.
Izi ngabo ngo zari mu bikorwa byo gufasha mu kwirukana Abanyarwanda.
Gov Gatabazi avuga ko ubuyobozi bw’Intara ayoboye bwatangiye kwakira bariya Banyarwanda mu ntangiriro z’iki Cyumweru.
Ati: “Hari n’abandi bagiye kuza, twabakiriye guhera mu ntangiriro z’iki cyumweru bamwe binjiriye Burera, abandi binjira Gatuna…”
Avuga ko bose bagiye bashyirwa mu kato (isolation centers) kugira ngo niba hari bamwe muri bo banduye bitabweho.
Gov Gatabazi yemeza ko uko itsinda rije ariko barishyira hamwe kugira ngo rihabwe umuganga n’abaforomo batatu cyangwa benshi bitewe n’abarigize uko bangana.
Avuga ko bagiye bashyirwa mu kato ahantu hatandukanye harimo Cyanika, Kageyo, Karambo, hafi ya za Rwesero n’ahandi.
Ndetse ngo hari zimwe muri Hotel zitabajwe. Umuyobozi w’Intara y’Amajyaruguru avuga ko bamwe mu Banyarwanda bakiriye bavuga ko birukanywe bavuye Kampala na Nakivara.
Ikibazo benshi bafite ngo ni uko nta gikoresho cyo mu rugo bafite.
Jean Pierre NIZEYIMANA
UMUSEKE.RW
",https://umuseke.rw/abanyarwanda-342-babaga-uganda-birukanyweyo-bashinjwa-kubanduza-covid-19.html
"
         Police yataye muri yombi abagaragaye bakubita umuntu ‘bunyamaswa’ ni ab’i Rubavu          
      ","UPDATE: Umunyamabanga Nshingwabikorwa w’Umurenge wa Rugerero muri Rubavu aho biriya byabereye, Nkurunziza Faustin yabwiye Umuseke ko byabaye tariki 25 Werurwe 2020, ngo ‘iyo video itajya ahagaragara ntibyaru kuzamenyekana’.
Yavuze ko uriya mugabo ukubitwa yafatiwe mu rutoki rw’ ‘umukire’ uba i Rubavu mu Mugi abaturage baramuhamagara, na we atabara yitwaje abagabo b’inkorokoro, baramwadukira baramukubita.
Byabereye mu Murenge wa Rugerero, Akagari ka Rugerero, Umudugudu wa Kabarora.
Ati “Video ishobora kuba yarafashwe na ‘Boss’ uwo watanze amabwiriza yo kumuhana, ndetse akanabahagarikira.” Ati “Bamufashe saa munani (amanywa) tariki 25 Werurwe, aho guhamagara ubuyobozi bahamagara uwo Boss, atuye i Gisenyi arazamuka rero [abakire b’ubu bagendana n’ibi-geants], bahageze [bamubwira ko uriya wafashwe yananiranye, yajyanywe mu bigo by’inzererezi birananirana, bamujyana Iwawa biranga] nibwo bya bisore byamwadukiriye birakubita.”
Uyu ‘Boss’ na we ngo arashakishwa ‘uruhindu’.
Bamaze gukubita uriya mugabo, yagumye mu rutoki ahava mu rukerera ahagana saa kenda z’ijoro, “ntiyajya mu buyobozi kuko yari azi ko bamuzi ko yananiranye”.
Ati “Yaragiye yiryamira mu rugo, iyo video idakwirakwira ngo dufatanye gushakisha amakuru ntabwo byari kumenyekana.”
Umugabo wakubiswe yajyanywe kwa muganga i Gisenyi. Abamukubise hafashwe babiri muri bane bari bafashe amaguru n’amaboko, ndetse hafatwa umwe mu bashungeraga, batatu basigaye barimo abari bafashe amaboko n’uwakubitaga baracyashakishwa kimwe na Boss [ushobora kuba ari we wafashe video].
 
Inkuru ya kare: Police y’u Rwanda iratangaza ko yataye muri yombi abantu babiri muri bane bagaragaye bakubita umuntu mu mashusho yagiye asakazwa ku mbuga nkoranyambaga.
Amashusho y’abantu bane bari gukubita umugabo bivugwa ko ari umujura, ejo yiriwe asakazwa ku mbuga nkoranyambaga nka Twitter na Whatsapp.
Muri aya mashusho, umugabo umwe aba akubita uwo muntu akoresheje ikibando kinini, akubita nta mpuhwe mu gihe haba hari abandi bamufashe amaguru n’amaboko bamutendetse mu birere.
Aba bantu bakubita uriya mugabo bivugwa ko ari umujura, baba banavuga amagambo, humvikanamo abagira bati “Ntabwo yari yanyara” undi ati “nanyara ni bwo aba azumvise (Inkoni)“ undi na we ati “arajya n’Iwawa” naho abashungereye na bo bamwe bagakubita agatwenge.
Aya mashusho yaraye ashyizwe kuri Twitter n’Umunyamakuru Angelbert Mutabaruka aherekejwe n’ubutumwa buvunyisha ko Police ikwiye kugira icyo ikora kuri bariya bantu.
Mutabaruka yagize ati “Aba bari gukubita uyu muntu baravuga Ikinyarwanda bivuze ko ari mu Rwanda nkaba numva bakwiriye gushakishwa uruhindu bagahanwa.”
Ubu butumwa yabusangije inzego zishinzwe ubutabera mu Rwanda zirimo Police y’u Rwanda, RIB, Ubushinjacyaha Bukuru na Minisiteri y’Ubutabera.
Muri iki gitondo, Police y’u Rwanda yavuze ko yataye muri yombi bamwe mu bagabo bane bagaragaye bakubita uriya mugabo.
Yagize iti “Mwakoze gutanga amakuru. Turabamenyesha ko twataye muri yombi abantu 2 muri 4 bagaragaye muri aya mashusho bakubita Niyonzima Salomon”
Abatawe muri yombi ni Niyonzima Jean Baptiste w’imyaka 30 na Bitwayiki Jean Bosco w’imyaka 37 mu gihe uwitwa Bipfakubaho Francois na Nshimiye bakiri gushakishwa.
Uyu Niyonzima Salomon wakubiswe azizwa ngo ko ari umujura, ni uwo mu murenge wa Rugerero mu karere ka Rubavu, aya mafoto yacicikanye ejo hashize harimo n’amafoto yagaragazaga bamwicaje iruhande rw’ibitoki bivugwa ko yibye.
Aba bari gukubita uyu muntu baravuga ikinyarwanda bivuze ko ari mu Rwanda nkaba numva bakwiriye gushakishwa uruhindu bagahanwa @RIB_Rw @Rwandapolice @Rwanda_Justice @ProsecutionRw @TV1Rwanda @IngabireIm @KARANGWASewase pic.twitter.com/yyap53XnND
— Mutabaruka Angeli (@AngelMutabaruka) March 26, 2020

 
UMUSEKE.RW
",https://umuseke.rw/police-yataye-muri-yombi-abagaragaye-bakubita-umuntu-bunyamaswa-ni-abi-rubavu.html
"
         P.Kagame i Kigali kuri ‘Video Conference’ mu nama ya G20 yize kuri COVID-19          
      ","Perezida Paul Kagame i Kigali hifashishijwe uburyo bw’Ikoranabuhanga ry’iya kure buzwi nka Video Conferenze yakurikiranye inama y’ihuriro ry’Ibihugu 20 bikize ku Isi rizwi nka G20 yize ku cyorezo cya Coronavirus (COVID-19) cyugarije Isi.
Perezida Paul Kagame unayoboye Akanama k’abakuru b’ibihugu gashinzwe icyerekezo cy’Iterambere ry’Umuryango wa Afurika Yunze Ubumwe  (AUDA-NEPAD), yakurikiranye iyi nama yicaye mu biro bye muri Village Urugwiro.
Iyi nama yakurikiranywe n’abakuru b’ibi bihugu bikize ku Isi, yari iyobowe n’umwami wa Saudi Arabia, King Salman na we wari wicaye mu ngoro ye.
Atangiza iyi nama, King Salman yavuze ko iki cyorezo cyugarije Isi kinakeneye imbara z’Isi yose kugira ngo gihashywe bityo ko abakuru b’ibihugu bikomeye baterejweho umusanzu ukomeye muri uru rugamba.
Ati “Isi iduhanze amaso, mureke dushyire hamwe dukorane kugira ngo duhangane n’iki kibazo.”
Mu itangazo ry’imyanzuro yafatiwe muri iyi nama, harimo ko abakuru b’ibi bihugu biyemeje gukora igishoboka cyose kugira ngo bahashye iki cyorezo no kurinda ubuzima bw’abatuye Isi kandi nyuma yacyo bakazashakira umuti ingaruka kizasiga zirimo ihungabana ry’ubukungu n’ibibazo by’imirimo y’abatuye Isi.
Ku mbuga Nkoranyambaga z’aba bayobozi bakomeye ku Isi, hagiye hatambuka amafoto yabo bicaye mu biro byabo bakurikiranye iriya nama yabaye hifashishijwe iya kure.
Minisitiri w’Intebe wa Canada, Justin Trudeau uri mu kato nyuma y’uko umugore we asanzwemo ubwandu bwa COVID-19, yakurikiranye iyi nama ari iwe mu rugo.
Mu gihe abandi bakuru b’ibihugu bikomeye ku Isi, nka Donald Trump wa USA na  Xi Jinping w’Ubushinwa bo bakurikiranye iyi nama bari mu biro byabo.
UMUSEKE.RW
",https://umuseke.rw/p-kagame-i-kigali-kuri-video-conference-mu-nama-ya-g20-yize-kuri-covid-19.html
"
         Barambaza ngo abakora ibyaha mwabafunga? Ubwo se ntibarwara Corona… – CP. Kabera          
      "," Umuvugizi wa Police y’u Rwanda, CP. Jean Bosco KABERA mu kiganiro kihariye yagiranye n’Umuseke yasabye abaturarwanda kwirinda ibyaha muri iki gihe, by’umwihariko asaba abantu kubahiriza amabwiriza yo kuguma mu ngo. Yakebuye abibwira ko muri iyi minsi hari icyorezo cya Coronavirus uwakora icyaha atahagihanirwa, avuga ko bibeshya.
Umuvugizi wa Polisi y’u Rwanda Commissioner of Police  John Bosco Kabera avuga ko amabwiriza asaba abantu kuguma mu ngo iwabo ari bwo bwa mbere atanzwe, agasaba abantu badafite uruhushya rwo kugenda bitewe na serivise zihutirwa bagiye gutanga kubihagarika.
Hari ngo abashyira ibyapa byanditseho ‘Pass’ ku bunyabiziga bakagenda, ariko ngo abatahuwe na Polisi bagirwa inama bagasabwa gusubira mu ngo.  Ku rundi ruhande ariko abasaba kubireka kuko abazongera kubifatirwamo bazabihanirwa.
CP Kabera ati “Icyo twakwihutira cyane si ugufata, si uguhana, ahubwo ni ukwigisha. Hari abantu bagiye bafatwa babeshya barigishijwe basabwa gusubira mu ngo zabo. Burya iyo bagutahuye wabeshyaga ubwabyo ni isomo rikomeye.  Buriya uwafashwe na we aravuga ati ejo ninongera bizaba ari ikibazo.”
Yongeraho ko bitabuza ko ababigaragayemo bahanwa, ati “Mwumva abacibwa amande, ariko ntabwo dushaka ko bigera n’aho gufungwa. Abantu benshi bakunze kumbaza ngo ariko ubundi abantu bakora ibyaha muri iki gihe mwabafunga? Ubwo se ntibarwara Corona…Ntituzareka kubahiriza umutekano, ntituzareka gufata ibisambo, ntabwo tuzareka gufata inkozi z’ikibi, nuvuga ngo reka njye gukora icyaha kubera ko hari corona, ushobora no kuyandura, jye numva wabireka.”
CP Kabera yavuze ko hari abantu yumvise bavuga ko icyorezo cya coronavirus kireba abakire, avuga ko ababivuga biganjemo abatuye mu cyaro , ngo ubivuga wese arabeshya, anayobya abaturage kubera ko Virus itarobanura.
Ku wa 21/03/2020 Ibiro bya Minisitiri w’Intebe byasohoye itangazo ririmo amabwiriza mashya agamije kugabanya ikwirakwizwa ry’icyorezo cya coronavirus mu baturarwanda.
Ayo mabwiriza arimo ingamba zo gufunga imipaka mu gihe k’ibyumweru bibiri, gusaba abaturarwanda kuguma mu ngo zabo muri icyo gihe, gufunga amasoko n’amaduka uretse acuruza ibiribwa n’ibintu by’ibanze nkenerwa mu buzima.
Polisi y’u Rwanda isaba buri wese ubufatanye muri iki gihe, igasaba buri wese kubahiriza aya mabwiriza azafasha kurwanya no kurandura burundu Coronavirus.
Ku mugoroba wo ku wa kane tariki 26 Werurwe 2020, Minisiteri y’Ubuzima yatangaje ko hagaragaye abandi barwayi ikenda barimo batanu bavuye i Dubai, undi umwe yageze mu Rwanda avuye mu Buholandi, undi yavuye muri USA, abandi babiri bandujwe n’abavanye coronavirus hanze.
Muri rusange abarwaye coronavirus mu Rwanda ni 50, bose bari kwitabwaho mu kato, kandi Minisiteri y’Ubuzima ivuga ko bameze neza.
Amafoto@NKUNDINEZA 
Jean Paul NKUNDINEZA 
UMUSEKE.RW
",https://umuseke.rw/barambaza-ngo-abakora-ibyaha-mwabafunga-ubwo-se-ntibarwara-corona-cp-kabera.html
"
         USA izaha miliyoni $15 uzatuma ita muri yombi Perezida wa Venezuela          
      ","Ibiro bya Guverinoma ya USA bishinzwe ubutabera byasohoye itangazo rigenewe Isi yose ry’uko uzayifasha guta muri yombi Perezida wa Venezuela, Nicolas Maduro izamuhemba miliyoni $15. Imushinja gukingira ikibaba abacuruza ibiyobyabwenge mu gihugu ke no muri Colombia baturanye.
Perezida Maduro yari asanzwe afite ibibazo imbere mu gihugu ke bishingiye ku bihano mu by’ubukungu Venezuela yafatiwe na USA ndetse n’imidugararo ya Politiki.
Kuba USA yafashe kiriya kemezo hari abavuga ko byerekana ko politiki ya Donald Trump yo guhirika ubutegetsi bwa Maduro akoresheje abatavuga rumwe na we nta kintu yagezeho bityo akaba atangije indi turufu.
Ni ubwa mbere USA isohoye itangazo ryo guta muri yombi Umukuru w’igihugu ukiri ku butegetsi.
Umushinjacyaha Mukuru muri USA witwa William Barr yatangaje ko igihugu ke gikurikiranye Maduro ku byaha byo gukorana n’umutwe w’ibyihebe ndetse binacuruza ibiyobyabwenge muri Colombia witwa FARC, ukinjiza ibiyobyabwenge muri USA.
Ibyo biyobyabwenge Barr avuga ko byiganjemo cocaine.
Minisitiri w’ububanyi n’amahanga wa Venezuela, Jorge Arreaza avuga ko ibyo Trump ari gukora biri mu rwego rwo kwereka Abanyamerika ko agamije ikiza kuri bo kugira ngo bazamutore.
Yemeza ko ari iturufu ariko idafatika kuko bazi neza ko ababeshya.
Abasesengura politiki ya USA muri America y’Amajyepfo bavuga ko USA nta kindi ishaka uretse gukuraho Maduro igashyiraho undi muntu uzajya ayorohereza gucukura no gutwara petelori yabo.
Venezuela ni kimwe mu bihugu ku isi  bifite petelori nyinshi mu butaka bwayo kandi itaracukurwa cyane. Iki gihugu kiri kandi mu muryango w’ibihugu bitunganya bikanacuruza petelori ku isi witwa OPEC.
USA kandi imaze igihe yarashyizeho amafaranga ku muntu wese wayifasha guta muri yombi abandi bategetsi b’i Caracas (Umurwa mukuru wa Venezuela) barimo Minisitiri w’ingabo, Vladimir Padrino Lopez, uyobora ishyaka ry’Abasosiyalisiti riri ku butegetsi witwa Diosdado Cabello, Perezida w’Urukiko rw’ikirenga, Maikel Jose Moreno Perez, aba bose USA ikaba ibashinja ruswa no kunyereza umutungo wa Leta.
Uzatuma USA ifata Diosdado Cabello ngo izamuhemba miliyoni $10.
Nicolas Maduro yabaye Perezida wa Venezuela muri 2013 nyuma y’uko inshuti ye akaba n’ikitegererezo kuri we Hugo Chavez yari amaze gupfa muri 2013.
Chavez na we ntiyacanaga uwaka na USA. Nyuma y’amatora yo muri 2018, Maduro ni we watangajwe ko yayatsinze. Yari ahanganye na Juan Guaido.
USA n’ibindi bihugu byiganjemo iby’i Burayi bw’i Burengerazuba byemeje ko Juan Guaido ari we watsinze amatora akaba ari we ‘Perezida wa Venezuela wemewe.’
Ibi ariko ntibyashobotse kuko Nicolas Maduro yagumye ku butegetsi ashyigikiwe n’u Burusiya, u Bushinwa na Cuba.
The Reuters
Jean Pierre NIZEYIMANA
UMUSEKE.RW
",https://umuseke.rw/usa-izaha-miliyoni-15-uzatuma-ita-muri-yombi-perezida-wa-venezuela.html
"
         Muhanga: Inzu zo mu Mudugudu w’ikitegererezo wa Cyakabiri zirava          
      ","Imiryango 20 yatujwe mu Mudugudu wa Cyakabiri, Akagari ka Remera, mu Murenge wa Kiyumba mu Karere ka Muhanga, bavuga ko inzu batujwemo ziva. Ubuyobozi buvuga ko bwatangiye gukora ubuvugizi mu nzego zibukuriye.
Iyi Miryango 20 ituye mu Mudugudu wa Cyakabiri, igizwe n’Abanyarwanda birukanywe muri Tanzania, n’abandi batishoboye bavanywe mu duce dutandukanye two mu Karere ka Muhanga.
Babwiye itangazamakuru ko iyo imvura iguye nijoro banyagirwa kuko zose ziva, izindi umuyaga ukaba waratwaye ibisenge, ba nyirazo barasembera.
Abahagaze Emmanuel umwe mu batuye hariya avuga ko hashize imyaka ibiri ari mu busembere, amabati yari asakaye inzu ye yaragurutse, babimenyesheje Ubuyobozi bw’Umurenge ariko n’ubu inzu ye ntirasakarwa.
Yagize ati: “Inzu zose zirava, abubatse uyu Mudugudu ntabwo bigeze bazirika ibisenge, muri 2015 igihe twatuzwaga ibisenge byose byavuyeho babisubijeho ntibongera kubizirika.”
Kakuze Mariam avuga ko mu myaka ishize babanje kugira ikibazo k’inzara kuko batari bafite amasambu bahingamo, iki kibazo cyarakemutse Ubuyobozi bwabahaye aho guhinga.
Ati: “Inzu zose zarahomotse tumaze igihe tubivuga, nta gisubizo baduha kandi dufite ubushobozi buke nta hantu twavana amafaranga yo gusana.”
Umunyamabanga Nshingwabikorwa w’agateganyo w’Umurenge wa Kiyumba, Nteziyaremye Germain avuga ko bakoze raporo igaragaza ikibazo izo nzu zifite, bayohereza ku Karere.
Avuga ko icyorezo cya Coronavirus cyatumye igikorwa cyo kubasanira kidashyirwa mu bikorwa nk’uko babyifuzaga.
Yagize ati: “Twabanje gukemura ibibazo by’ibanze bari bakeneye tubaha amasambu, abandi tubashyira muri gahunda y’abaturage bahabwa inkunga y’ingoboka, ikigiye gukurikira ni ugusana izo nzu.”
Abaturage bavuga ko nta amashanyarazi n’amazi meza bagira kandi aho intsinga zinyura ni hafi y’aho batuye, amazi y’imvura barayanywa bakanayakoresha, mu bihe by’impeshyi bavoma mu kabande.
MUHIZI ELISEE
UMUSEKE.RW/Muhanga.
",https://umuseke.rw/muhanga-inzu-zo-mu-mudugudu-wikitegererezo-wa-cyakabiri-zirava.html
"
         Rwanda: Umubare w’abarwaye coronavirus ugeze kuri 50          
      ","*Amakuru mashya ku ndwara ya Covid-19 mu Rwanda.
Kuri uyu wa kane tariki 26 Werurwe, 2020, saa yine z’ijoro Minisiteri y’ubuzima yatangaje ko habonetse abarwayi ikenda bituma umubare ugera ku bantu 50 banduye Coronavirus mu Rwanda.
Batanu baje mu Rwanda bavuye i Dubai, abandi bavuye muri Leta zunze Ubumwe za America n’u Buholande, abandi bantu babiri bandujwe n’abari bazanye icyorezo bagikuye hanze.
Minisitiri w’Ubuzima, Dr Ngamije Daniel yabwiye RBA ko mu gihe cya vuba bashobora gusezerera bamwe mu bari bafashwe na Coronavirus batakigaragaza ibimenyetso bya Covid-19 bakiri mu kato i Kanyinya.
Imibare y’Ishami ry’Umuryango Mpuzamahanga wita ku buzima (OMS) igaragaza ko ku isi  abanduye Coronavirus ari 462,684, abagera ku 120,000 baravuwe barakira, abahitanywe n’indwara ya Covid-19 iterwa n’iriya virus bageze ku 20,834 naho icyorezo ubu kiri mu bihugu 200.
Kuri uyu wa kane Kenya iri mu karere u Rwanda rurimo yatangaje ko umurwayi wa COVID-19  wa mbere yahitanywe nayo, akaba ari umugabo w’Umunya-Kenya w’imyaka 66 yari asanzwe arwaye Diabete.
Yageze mu gihugu ke avuye muri Africa y’Epfo, aca muri Swaziland, ajyanwa mu bitaro bya Agha khan ari na ho yaguye.

UMUSEKE.RW
",https://umuseke.rw/rwanda-umubare-wabarwaye-coronavirus-ugeze-kuri-50.html
"
         Muhanga: Barikanga inzara nyuma y’icyorezo, ubuyobozi buti “Nitugitsinda inzara ntizatunanira”          
      ","Bamwe mu batuye mu Murenge wa Kiyumba mu Karere ka Muhanga baravuga ko ntaho bafite bavana amafaranga yo guhahisha kuko bahahaga ari uko bacuruje none bakaba batemerewe kubikora muri ibi bihe, bakavuga ko nyuma y’ibi bihe ubuzima buzaba bugoye, ubuyobozi bwo bukavuga ko igihangayikishije ari iki cyorezo.
Umubare munini w’abatuye mu Murenge wa Kiyumba, ugizwe n’abahinzi n’aborozi, bamwe mu baturage babwiye Umuseke ko amafaranga bavanaga mu bikorwa by’ubuhinzi bayashoraga mu bucuruzi bw’imyenda bavana mu Mujyi wa Muhanga.
Bakavuga ko ibitoki basaruraga babikoramo urwagwa bakarugurisha mu isoko rya Remera cyangwa mu tundi duce dutandukanye two mu Karere ka Muhanga, ubu bavuga ko basabwe gufunga ahacururizwa ibindi bitari ibiribwa kubera kwirinda COVID19.
Nizeyimana Jean Baptiste avuga ko  n’abacuruza ibiryo bashobora guhomba, kuko ababiguraga ari abacuruzaga urwagwa ubu bakaba barahagaze.
Avuga ko mbere y’uko icyorezo cya Coronavirus kiza, imodoka eshatu zajyaga kurangura ibiryo mu Mujyi wa Muhanga inshuro 3, ubu imodoka imwe yo mu bwoko bwa Fusso ari yo irangura ibiryo rimwe mu cyumweru.
Yagize ati “Ibiryo ni bike, ariko n’abafite ubushobozi bwo kubihaha ni mbarwa kubera ko aho bavanaga amafaranga hatakiriho benshi barikanga inzara.”
Umuyobozi wungirije Ushinzwe Iterambere ry’ubukungu mu Karere ka Muhanga, Kayiranga Innocent avuga ko ingamba zafashwe zigamije gukumira no kurinda abaturage Coronavirus ari zo zakomye mu nkokora imihahirane n’ingendo abaturage bakoraga bajya cyangwa bava mu bice bitandukanye by’Igihugu.
Ati “Ibijyanye n’imirimo y’ubuhinzi n’ubworozi birakomeza, gusa hubahirijwe amabwiriza yatanzwe, abacuruzaga urwagwa n’izindi nzoga bahagarare bashyire imbaraga mu bikorwa by’ubuhinzi.”
Kayiranga avuga ko abaturage nibashyira mu bikorwa amabwiriza bita ko ashobora kuzabasigira inzara, bagatsinda icyorezo n’inzara bazayitsinda ku bufatanye n’inzego za Leta.
Mber y’uko Coronavirus igera mu Rwanda, ku munsi w’isoko muri   iyi Centre ya Remera habaga hashyushye harimo abantu baza kugurisha no kurangura ibicuruzwa bitandukanye.
Ubwo twakoraga iyi Nkuru, twasanze abarema isoko ari bake gusa bubahirizaga metero imwe isabwa hagati y’umuturage n’undi ari nako ushaka kwinjira mu iduka no mu isoko yabanzaga gukaraba intoki.
MUHIZI ELISEE
UMUSEKE.RW/Muhanga
",https://umuseke.rw/muhanga-barikanga-inzara-nyuma-yicyorezo-ubuyobozi-buti-nitugitsinda-inzara-ntizatunanira.html
"
         Insengero zirafunze ariko hari abazirinda, amatara aracyacanwa,…-Rutayisire ku maturo muri iki gihe          
      ","Pasiteri Antoine Rutayisire uyobora Itorero rya Abangilikani Paruwasi ya Remera avuga ko atemeranya n’abanenze amatorero n’amadini ari kwaka amaturo n’icya cumi muri ibi bihe, akavuga ko nubwo insengero zifunze ariko hakiri ibikenerwa bisaba amafaranga nko kuzirinda, amatara yazo n’ibindi.
Yabivuze mu kiganiro kihariye yagiranye n’Umuseke avuga ko ashyigikiye kimwe cyagiye kigarukwaho ko amadini n’amatorero muri iki gihe akwiye gufasha abayoboke bayo basanzwe batunzwe no guca inshuro.
Avuga ko n’ubusanzwe mu itorero rye basanzwe bafite uburyo bwo gufasha abatishoboye kuko bagira amatsinda abitaho.
Ubwo insengero n’amadini byabuzwaga gukomeza amateraniro kubera icyorezo cya COVID-19, amwe mu matorero arimo na ADEPR rifite abayoboke benshi mu Rwanda yashyizeho uburyo bwo gutura burimo ubwo kwifashisha ikoranabuhanga rya Mobile Money ndetse na Banki.
Bamwe mu Banyarwanda barimo n’abasanzwe ari abayoboke muri aya madini banenze iyi myitwarire y’amatorero asaba abakristo gutura mu bihe nk’ibi abantu batava mu rugo, nka Hon Bamporiki Edouard wavuze ko ahubwo igihe nk’iki abashumba bari bakwiye gutunga intama.
Pasiteri Antoine Rutayisire aganira n’Umuseke, yavuze ko abanenze ariya madini hari ibyo birengagije kuko hari ibikorwa bisanzwe bikorwa n’amatorero bikenera amafaranga kandi ko bitigeze bihagarara.
Ati “Mwibuke ko nubwo insengero zafunzwe ariko amatara aracyacanwa, amazi aracyakoreshwa kandi dufite n’abazamu duhemba, nge nshyigikiye ko amaturo akomeza gutangwa n’icyacumi kigatangwa.”
Uyu mupasiteri usanzwe anatanga ibiganiro bigakundwa na benshi, avuga ko abanenze ariya matorero hari ikindi birengagije kuko bavugaga ko muri ibi bihe abantu badakora batabona icyo batura, we akavuga ko nubwo basabwe kuguma mu rugo ariko bakomeje gukora kandi ukwezi nigushira bakazahembwa nk’ibisanzwe.
 
Muri Omega Church bo ngo abatura baribwiriza ntibabyibutswa
Pasiteri Kaligirwa Liliose Tayi uyobora OMEGA Church we avuga ko batigeze basaba abayoboke babo gutura cyangwa gutanga icya cumi kuko ubusanzwe nta muntu utura kuko yabibwirijwe.
Uyu mupasiteri uterura ko abayoboke babo na bo bagomba gutura, byumvikana ko ashyigikiye ko abakristo bakomeza gutura kabone nubwo batajya gusenga.
Ati “Ntabwo icya cumi ari icy’umushumba ahubwo ni ishimwe umuntu aha Imana. Umuntu utura cyangwa agatanga icya cumi kuko babivuze uwo ashatse yanabyihorera.”
Pasiteri Liliose avuga ko ubwo mu Rwanda hatangira ibihe nk’ibi bidasanzwe, itorero OMEGA Church ryihutiye kureba abakene bari mu itorero ndetse n’abandi basanzwe ari ba nyakabyizi kugira ngo bafashwe.
 
Muri Islamu ho basabye abayoboke gufasha abo baturanye batishoboye
Mufti w’u Rwanda, HITIMANA Salim avuga ko bo nk’idini risanzwe ryita ku batishoboye baba abo mu idini cyangwa abo hanze yaryo ari na byo bashyize imbere mu bihe nk’ibi.
Ati “Twasabye abayoboke bacu gufasha abantu baturanye badafite ibyo kurya kugira ngo na bo babone ibyo kurya.”
Mufti HITIMANA avuga kandi ko idindi ryabo na ryo rizagira icyo rikora ku bayoboke baryo ndetse n’abandi badafite aho bakura muri iki gihe.
Ati “Ntituzafasha abasilamu gusa twe tuzafasha Abanyarwanda bose bababaye.”
Ubwo amadini n’amatorero yari atangiye gushyiraho uburyo bwafasha abayoboke bayo gukomeza gutura no gutanga icya cumi, Ikigo k’Igihugu k’Imiyoborere RGB cyayasabye kubihagarika ahubwo agashyiraho uburyo bwo kwegera abakristo muri ibi bihe.
Jean Paul NKUNDINEZA
UMUSEKE.RW   
",https://umuseke.rw/insengero-zirafunze-ariko-hari-abazirinda-amatara-aracyacanwa-rutayisire-ku-maturo-muri-iki-gihe.html
"
         PSF ivuga ko ibicuruzwa biri kwinjira nk’ibisanzwe ikizeza abaturarwanda ko bitazabura          
      ","Urugaga rw’Abikorera mu Rwanda ruravuga ko nubwo u Rwanda n’Isi muri rusange biri mu bihe bidasanzwe, ibicuruzwa biri kwinjira mu gihugu nk’ibisanzwe rukizeza abaturarwanda ko bitazabura.
Ubu imipaka y’u Rwanda yaba iyo ku butaka no ku kibuga cy’Indege irafunze ku bagenderera u Rwanda rumaze kuba nyabagendwa kubera korohereza abarugenderera.
Gusa ngo ku bicuruzwa byingajemo ibisanzwe bikenerwa nk’ibiribwa birimo umuceri, isukari si ko bimeze kuko byo byakomeje kwinjira mu gihugu nk’uko bisanzwe.
Inkuru dukesha Ikigo cy’Igihugu cy’Itangazamakuru RBA, ivuga ko imodoka nini zisanzwe zizana ibiribwa ziva muri Tanzania ziri kwinjira mu Rwanda n’ubundi zibizanye.
Mu minsi ishize ubwo hasohoka amabwiriza ko abantu batemerewe gukora ingendo zitari ngombwa ndetse hatangazwa n’ihagarikwa ry’ingendo z’abava cyangwa abagenderera u Rwanda, abaturage bagiye mu maduka bagura ibicuruzwa byinshi ngo bitazabura batahashye.
Ibi byakurikiwe n’amabwiriza ya Minisiteri y’Inganda n’Ubucuruzi yashyizeho ibipimo fatizo abaguzi batagomba kurenza kugira ngo bidashira mu maduka kandi hari abandi babikeneye.
Robert Bafakurera uyobora urugaga rw’abikorera mu Rwanda (PSF) yabwiye RBA ko nta mpungenge abantu bakwiye kugira ko ibicuruzwa basanzwe bakenera mu buzima bwa buri munsi bishobora kuzabura.
Ati “Nta gikuba cyacitse, ibintu biraza nk’uko bisanzwe biza kandi ari Leta y’u Rwanda na leta duturanye ziremera ko ibicuruzwa biza, ibicuruzwa ntabwo bizabura. Abantu rero ntibakomeze kurwanira ibintu bibwire ko bizabura biracyaza.”
By’umwihariko amara impungenge abacuruzi bazifite ko kubera ifungwa ry’imipaka rishobora kuzatuma batabona ibyo bacuruza.
Muri ibi bihe kandi hakomeje kumvikana bamwe mu bacuruzi bahanitse ibiciro bitwaje ibi bihe bidasanzwe u Rwanda rurimo rusangiye n’Isi yose.
Iri zamurwa ry’Ibiciro riri kugenda ricibwa intege n’amande ari kugenda acibwa abacuruzi barenga ku mabwiriza ya Guverinoma, kugeza ubu mu minsi icyenda (9) abazamuye ibiciro bamaze gucibwa amande ya Miliyoni 7,5 Frw.
Bapfakurera asaba aba bacuruzi kutitwikira ibi bibazo ngo bashake kubibyazamo inyungu yabo bwite.
Ati “Buri Munyarwanda ashyire mu gaciro arebe ibihe turimo ye gushakamo inyungu nyinshi kubera ibibazo dufite biri no ku isi hose ye kwibwira ko arimo gushaka inyungu ye gusa ahubwo agire gutekereza yuko ari ikibazo cyateye u Rwanda kandi dukwiye gufatanyiriza hamwe nk’abanyarwanda kugikemura.”
Abashoferi bari baturutse muri Tanzania bazanye ibicuruzwa mu Rwanda, babwiye RBA ko imodoka zizanye ibiribwa ari zo zihutirwa cyane ndetse zigapakurura zihita zisubirayo.
Bariya bashoferi bavuga ko baje nta nkomyi kuko mu muhanda harimo imodoka zipakiye imizigo gusa.
UMUSEKE.RW
",https://umuseke.rw/psf-ivuga-ko-ibicuruzwa-biri-kwinjira-nkibisanzwe-ikizeza-abaturarwanda-ko-bitazabura.html
"
         Karongi: Ni hamwe mu hagaragaye umurwayi wa Covid-19, abahatuye kuguma mu ngo barabyumva          
      ","Mu minsi ishize hari umunyamahanga wagaragayeho Covid-19 mu Mugi wa Karongi, yahise ajyanwa i Kigali mu kato, abaturage benshi iyi nkuru barayizi, kuri bo kubahiriza gahunda yo kuguma mu rugo barayumva nk’uko Umuyobozi w’Akarere, Mukarutesi Vestine yabitangarije Umuseke.
Mu gihugu hose hakomeje ubukangurambaga bwo gusaba abaturage kuguma mu ngo kugira ngo iki cyorezo gicike burundu nibura mu gihe k’ibyumweru bibiri, nyuma y’amabwiriza yasohowe n’Ibiro bya Minisitiri w’Intebe, ategeka gufunga imipaka, kubuza ingendo hagati y’Intara ndetse no gusaba abaturarwanda kuguma mu ngo.
Umunyamakuru w’Umuseke yageze hirya no hino areba uko amabwiriza ashyirwa mu bikorwa i Karongi, bamwe batubwiye ko kuguma mu ngo ari imwe mu nzira zo kurandura icyorezo, abandi kuguma mu ngo kuri bo ngo ni ikibazo.
Mu Kagali ka Kibirizi twasanze abagabo n’abagore bigenderaga uko bisanzwe, bakajya bacungana ku jisho n’inzego z’umutekano zahageraga bakagenda, zagenda bakagaruka.
Bamwe mu bo twaganiriye barimo Karwanyi Innocent yagize ati “Nibyo twabyumvise mu makuru, ariko se ndi umukarani nta kintu cyo kurya kiri mu rugo, ntabwo nagumayo umwana n’umugore bandeba mu maso ntacyo mbaha cyo gushyira ku ziko. 
Ibyiza nagiye wenda baragira ikizere ko ntahana ihaho uko bisanzwe.”
Undi mugore twasanze ku isoko rya Kibirizi ari gukora ikiraka cyo kugosora imyaka, yatubwiye ko nta yandi mahitamo afite.
Umuyobozi w’Akarere ka Karongi,  Mukarutesi Vestine yatubwiye ko biriwe mu bukangurambaga kandi ko ikibazo cyo kubura ibyo kurya ntawakibabwiye, ariko ko igihe cyaba gihari nk’ubuyobozi bagishakira umuti urambye aho kugira ngo abaturage bishore mu byago byo kwandura Covid-19 bananduze abandi.
Kugeza ubu muri Karongi nk’uko Mayor abyemeza, ngo habonetse Umudage wari uvuye iwabo agaragaje ibemenyetso ko arwaye ajyanwa i Kanyinya i Kigali.
 
Ibirayi i Rubengera byaragabanutse
Muri iyi minsi ikiribwa k’ibirayi ntikiri kuboneka cyane cyane mu Murenge wa Rubengera kubera ko byavaga mu Karere ka Rutsiro, ababigemura ngo barabizanye ubuyobozi barabirukana.
Kuva ubwo abagemuraga ibirayi barabihagaritse bituma ikilo kimwe kizamuka kigera kuri Frw 320.
Umuyobozi w’Akarere ka Karongi, Mukarutesi Vestine avuga ko nta we babuza kugemura ibirayi ngo icyo babuza ni ukubigurisha bakaguma kwicara mu isoko.
Ibintu bihuza abantu benshi birimo nk’utubari, ubukwe n’ibindi birori bisa n’ibyahagaze, ariko abaturage baracyagendagenda mu nzira nubwo atari benshi nk’uko bisanzwe, ndetse intera ya metero imwe nibura hagati y’umwe n’undi ntibayubahiriza, rimwe na rimwe ugasanga hari n’abari gusoma ku kagwa mu ntoki.
Sylvain NGOBOKA
UMUSEKE.RW
",https://umuseke.rw/karongi-ni-hamwe-mu-hagaragaye-umurwayi-wa-covid-19-abahatuye-kuguma-mu-ngo-barabyumva.html
"
         Mu minsi 9 abazamuye ibiciro bamaze gucibwa amande ya miliyoni 7,5Frw          
      ","Minisiteri y’Ubucuruzi n’Inganda iratangaza ko kuva tariki ya 17 Werurwe kugeza tariki ya 25 Werurwe 2020, ibigo by’ubucuruzi n’abacuruzi barenze ku mabwiriza bakazamura ibiciro bamaze gucibwa amande ya miliyoni 7,5 Frw.
Iyi Minisiteri yashyize hanze itangazo rigaragaza umubare w’ibigo by’ubucuruzi byarenze ku mabwiriza yo kuzatamura ibiciro byafashwe mu igenzura ryakozwe kuva tariki ya 20-25 Werurwe 2020.
Uru rutonde rugaragaza umubare w’abacuruzi bahanwe muri buri karere, rugaragaza ko akarere ka Muhanga ari ko kagaragayemo abacuruzi barenze kuri ariya mabwiriza yo ku wa 16 Werurwe 2020.
Muri aka karere gusa haciwe amande abacuruzi 46 mu gihe abafashwe muri iri genzura bose hamwe ari 109.
Muri Muhanga, abacuruzi bafatiwe muri ririya genzura baciwe amande ya 1 065 000Frw mu gihe akarere ka Musanze kaza ku mwanya wa kabiri hahanwe abacuruzi 17 baciwe amande ya 130 000Frw.
I Nyabugoro mu karere ka Nyarugenge hafashwe abacuruzi babiri baciwe amande ya 800 000Frw mu gihe i Nyamirambo na ho mu karere ka Nyarugenge hahanwe abacuruzi barindwi baciwe amande ya 440 000 Frw.
I Kabuga mu karere ka Gasabo ho hahanwe abacuruzi batandatu baciwe amande ya 450 000 Frw mu gihe i Nyarugende hari farumasi enye zaciwe amande ya 350 000Frw.
Ahagaragara ko haciwe amande ari hasi ni Kacyiru muri Gasabo hahanwe umucuruzi umwe acibwa amande ya 50 000Frw n’i Nyarugunga muri Kicukiro na ho hahanwe umucuruzi umwe waciwe amande ya 50 000 Frw.
Minisiteri y’Inganda n’Ubucuruzi ivuga ko kuva tariki ya 17 Werurwe ubwo hatangiraga iri genzura kugeza tariki ya 25 Werurwe imaze guca amande angana na 7 550 000 Frw.
Abacuruzi bahanwe biganjemo abo mu karere ka Muhanga na Musanze kuko hombi abahanwe bamaze gucibwa amande ya 1 195 000 Frw.
UMUSEKE.RW
",https://umuseke.rw/mu-minsi-9-abazamuye-ibiciro-bamaze-gucibwa-amande-ya-miliyoni-75frw.html
"
         COVID-19: Kuguma mu rugo wirinda kandi wiyungura          
      ","Iyi nkuru ni igikerezo cya Niyonagize Fulgence  
Muri ibi bihe isi muri rusange yugarijwe n’icyorezo cya koronavirus ubwoko bwayo bwiswe Covid 19, imwe mu ngamba zafashwe henshi ni ukuguma mu rugo. Ni ingamba imwe mu zibuza ikwirakwizwa mu buryo bw’ihererekanywa ry’iki cyorezo. Bamwe bagowe no kuguma mu ngo, baragira irungu kuko batabimenyereye. Nyamara birashoboka, ko waguma mu rugo ukahabyaza umusaruro. 
Umukozi usanzwe, ufite akazi ke ka buri munsi akora akoresheje imashini biramworoheye gukomeza  akazi ke mu rugo. Icyamugora cyane ni ugushyira abana ku muromgo kugira ngo batamusakuriza ntakore uko bigomba. Ariko igihe afite icyo gukora ntibyamunanira gushaka ahatuje iwe akaharinda abana.
Ashobora gufunga urugi akajya mu cyumba akabibarinda. Biba byiza iyo ababwiye ko ari gukora kandi ko adashaka ko bamusagararira. Nubwo ku bana bitabura ko bajya binyabya bakaza kumuvugisha utuntu duke ariko barabimenya cyane iyo ari bakuru. Iyo hari umuto byo uyu yakwitabwaho na bakuru be cyangwa se ushinzwe kumureba usanzwe uba mu rugo cyane ko ataba yumva ibyo ari byo.
Nyamara ariko hari abandi akazi kabo gasaba kubyuka bagenda. Bakajya gutanga serivisi zabo. Abenshi barimo ba Rwiyemezamirimo bikorera mu ngeri zitandukanye. Ibyo bakora akenshi biba biri aho bakorera cyane mu migi. Ubu ntibari kumwe na byo.
Barimo kwibaza ku bucuruzi bwabo, gahunda bari bafite zapfuye, imyenda barimo amabanki cyangwa baberewemo n’ibindi.
Kuguma mu rugo kuri bo bishobora kubabera kugira agahinda, kwitekerezaho cyane, kwicwa n’irungu, kwiheba ndetse no gusa n’abarakarira ingamba zashyizweho, nyamara zitarashyizweho zigamije kubabuza gukora ahubwo ari ugufasha kudashyira mu kaga amagara y’abenegehugu.
 
Birashoboka kurwanya irungu 
Baba abafite akazi babyuka bagakora ku mashini, uwabyukaga ajya mu bikorwa bye na we ashobora kwimura imiterere y’ibyo yakoraga.
Urugero, nubwo abenshi baba mu ngo zabo ariko hari igihe baba batazi ibiziberamo umunsi ku munsi. Ni umwanya mwiza wo kubikurikirana. Birashoboka kureba niba abana bakarabye cyangwa batakarabye. Ese bakaraba ryari? Birashoboka gufata amakayi y’imikoro bajyaga bakora ukongera ukayibasubirishamo. Bibaye na ngombwa nawe ubwawe ukaba wagendera kuri bene iyo mikoro ukabakoresha iyawe.
Ibi ushobora kubiha igihe runaka. Isaha imwe mu gitondo cyangwa isaha ebyiri, ariko bikaba ibihoraho. Hari abana ibigo byagiye biha imikoro, abo rwose bayisubirishwamo. Cyane ko n’ubundi abo bana bamenyereye kuyikora mu ijoro ababyeyi batashye. Ni byiza mukoranye no ku manywa.
Ariko kwigisha abana si ugukorana na bo imikoro gusa. Nk’umuntu mukuru ni na ngombwa ko afata umwanya agasobanurira abana be ibijyanye n’iki cyorezo kiriho. Bitabujije ko baganira no ku bindi.
Ukababwira impamvu zo gukaraba intoki, n’ibyiza byabyo. Ibi iyo abana babifashe bakebura bagenzi babo cyangwa abandi kuko abana bafata imigenzo myiza bahabwa n’abakuru. Urera umwana aba arera igihugu cy’ejo hazaza. Kubabwira iby’icyo cyerezo (bijyanye n’imyaka yabo), ibyiza byo gukaraba, kutajarajara bajya hirya no hino nk’uko inzego za Leta zibisaba bituma bamenya impamvu yabyo, bakazabikurana nk’umuco wo kwitaho mu bihe nk’ibi (cyane ko bishoboka ko haba hari n’ibindi bizaza mu bihe biri imbere igihe bazaba ari bakuru).
Gusa nyine bisaba kwigisha utanga urugero, ukagumana na bo bakabona ko muri kumwe, ntubigishe ibyo udakora. Ni byiza kubwira abari mu rugo cyane abana ibiriho bitari mu rwenya. Cyane ko bishobora kugira ingaruka ku buryo babagaho. Urugero babona batabonye umugati, inyama cyangwa badatemberejwe uko bari babimenyereye bakumva impamvu yabyo n’ingaruka byagize mu muryango.
Abafite imashini mu rugo hari amasomo menshi aba kuri internet atangwa ku buntu, ku buryo byaba umwanya nwiza wo kwiyungura ubumenyi. Gusa nyine ibi bisaba kuba ufite ubumenyi kuri internet. Ariko na wo ni umwanya mwiza umuntu yafata, akiga akiyungura kuri bene ayo masomo atangwa nta kiguzi cyane ko ayo ahora kuri internet adahagarara. Abasoma hari n’ibindi byinshi basoma bibungura.
Buriya kandi urugo rwawe ni urwawe. Ufashe umwanya ukongera ukareba ibikoresho byo mu rugo, ukongera ukareba uko isuku ikorwa, ukareba imfuruka z’inzu hasi no hejuru byatuma utanga isomo ry’uko yakorwa neza mu rugo. Gusa ibyo ntiwabikora buri munsi. Ariko mbere yo kubyuka ufungura televiziyo hari byinshi biri iwawe wakora.
Hari n’abifite bafite imodoka. Uko waba utunze kose uyu mwanya si uwo kwiyemera wicaye iwawe kandi ntawe wiyemeraho. Kuba wafata imodoka ukayikorera isuku, biguha umwanya wo kunanuriramo n’ingingo.
 
Gukora siporo ni “itegeko”
Ubu kujya muri siporo rusange ntibishoboka. Ariko gukora siporo mu gitondo cyangwa nimugoroba birashoboka. Wayikorera imbere ya salon, mu busitani niba ubufite ndetse no mu cyumba cyawe birashoboka. Ibi nabyise itegeko kuko kwicara bitera guhinamirana.  Kurya udafite akandi kazi wakoze byo bikaba byatera kugira ibiro byinshi kandi utabikeneye.
Aha rero niho  mvugira ko gukora siporo ari ingenzi. Mu minota 20, 30, cyangwa isaha se bitewe n’ubushobozi bwawe, ushobora kunanura imitsi wowe n’umuryango wawe nta kindi kiguzi. Iyo ukora siporo asanzwe ayikora biroroha kumenya ngo ndakora iyi n’iyi, ariko ushobora no kujya kuri youtube kuri internet wahabona ubwoko bw’imyitozo myinshi wakora. Warangiza ukitera utuzi ukaruhuka.
Hejuru y’ibyo ariko mu rugo ni no mu muryango. Nigeze gukomoza ku kiganiro n’abana ariko buriya ni n’ikiganiro n’umuryango. Abantu bakongera bagahura bakaganira ku by’urugo, imigenzo myiza, abasenga bagasenga, abahanana bagahanana.
Si ukureba filime gusa. Ni nagombwa ko abantu barebera hamwe amakuru agezweho kuri iki cyorezo. Ibi birinda ibihuha abantu baba bahura na byo ku mbuga nkoranyambanga, bakagira amakuru y’ukuri.
Ku bagabo cyane abifite, si umwanya wo kwiyahuza inzoga cyane iyo bazitunze iwabo. Kuko icyo gihe urugo ruba akabari kimutse. Abarurimo ugasanga ahubwo bahangayikishijwe n’ururimo wiyeguriye inzoga.  Akaba ikibazo.
Birashoboka kugira umwanya wo gusoma neza kuri ako gacupa wiguriye, mu masaha atabangamye no mu buryo butabangamiye abari iwawe. Icy’ingenzi ni uko ukuba mu rugo muri ibi bihe bitaba umutwaro. Ahubwo bikongera kuzamura indangaciro zongera kubumbatira umuryango n’abawurimo.
Gusa umuntu si umuryango we gusa. Ni inshuti ze, ni n’abo bavukana uyu rero ni n’umwanya mwiza wo guhumurizanya, uhamagara abavandimwe n’inshuti, ha handi mbese muvuga no ku bitari ibyo wakoraga ubuzima bugakomeza.
Mbese muri make, igihe nk’iki ni umwanya wo kwirinda kwigunga kuko bitera izindi ngaruka.
Cyane cyane ariko, kuguma mu rugo bibonwe mu buryo bwiza, nk’umugenzo mwiza utuma tutarahura Covid-19 tukayizana iwacu tukayikongeza. Nitubikora twese, bizaduha amahirwe yo guhagarika ikwirakwizwa ryayo, maze ubuzima buzongere bukomeze.
N.B: Ibi ni bimwe mu byadufasha, si byose kandi si ibisubizo ku buryo buri muntu abayeho. Icy’ingenzi ni uko buri wese iyi minsi afite uko ayibayemo ariko yagombye gukora ibishoboka byose akayibamo neza kugira ngo azayisohokemo atari indembe.
Niyonagize Fulgence
",https://umuseke.rw/covid-19-kuguma-mu-rugo-wirinda-kandi-wiyungura.html
"
         Nyamata irera, Umugi ubamo abanyonzi benshi ubu amagare yegetse mu ngo iwabo          
      ","Bamwe mu bakora akazi ko gutwara abagenzi ku magare bakorera mu mugi wa Nyamata bari kubahiriza amabwiriza mashya yashyizweho mu rwego rwo gukumira ko ubwandu bwa coronavirus bukomeza kwiyongera. Aho bari mu ngo ngo ubuzima bwabaye ihurizo kuko baryaga bavuye gukora.
Umugi wa Nyamata uri mu Karere ka Bugesera hazwi nk’ahari abakora akazi ko gutwara abagenzi ku magare cyane, ubu umugi urakeye nta gare riwurangwamo biturutse ku kuba harakajijwe ingamba zo gukumira ko coronavirus ikomeza gukwirakwira.
Ku wa kabiri ubwo twari muri uyu mugi, abakora akazi k’ubunyonzi batwara abagenzi ku igare bakoraga bakuyeho imisego ku buryo byagoraga kubatandukanya n’abandi baturage bagiye guhaha, gusa nyuma y’uko Leta itangiye kugenzura ishyirwa mu bikorwa ry’ingamba zashyizweho, Umugi wa Nyamata naho ingamba zarakajijwe  amabwiriza yubahirizwa ku bufatanye n’inzego z’umutekano.
Benshi mu bakora akazi ko gutwara abagenzi ku igare babaga mu Mugi bakodesha inzu bavuga ko ingamba zafashwe zo kuguma mu ngo ari uburyo bwiza bwo kwirinda, ariko ko bamwe bigiye kubabera ihurizo rikomeye mu buryo bw’imibereho.
Nsengiyumva agira ati “Uyu Mugi nawubagamo nkodesha inzu. Mfite umugore n’umwana umwe baryaga ari uko mvuye mu muhanda. Ubu ndi kubyuka nkicara mu rugo nashobewe, nibaza aho ifunguro ry’umunsi riri buve nkahabura.”
Akomeza agira ati “Ni byiza ko twirinda icyorezo nk’iki kiri kwandura vuba, ariko bigiye kuba ihurizo rikomeye kuri twe twaryaga ari uko tuvuye gupagasa.”
Mugenzi we ukiri ingaragu na we avuga ko ubu yafashe umwanzuro wo gusubira mu cyaro, kuko ngo abona kwirinda bigoye mu gihe ntaho ari bukure ifunguro.
Agira ati “Nahisemo gusubira mu cyaro. Duke nari narazigamye ngiye kudusangira n’ababyeyi aho kugira ngo ngume mu Mugi ntacyo mpakora.”
Abacuruza resitora muri uyu Mugi bahamya ko kuba abantu batemerewe gusohoka ngo bage mu mirimo y’ubushabitsi n’uyu wo gutwara abagenzi ku magare urimo, byabagizeho ingaruka ikomeye kuko bari bamwe mu bakiriya babo.
Kamana (si ryo zina rye) agira ati “Abakiriya bange ahanini wasangaga ari abanyonzi, abayede ndetse n’abandi bakora akazi ko guca inshuro. Ku munsi nakiraga abakiriya basaga 100, ariko ubu bagabanutse bagera ku 10. Na bo bari kuza urusorongo nkabarurira bakajya kubirira mu ngo zabo.”
Kuri ubu umubare w’abarwayi bamaze kugaragaza ibimenyetso by’iyi ndwara ya COVID-19 umaze kuzamuka, Minisiteri y’Ubuzima yatangaje ko abarwayi bageze kuri 41.
Dieudonne NSHIMIYIMANA
UMUSEKE.RW
",https://umuseke.rw/nyamata-irera-umugi-ubamo-abanyonzi-benshi-ubu-amagare-yegetse-mu-ngo-iwabo.html
"
         Undi muntu waje mu Rwanda avuye i Dubai yasanzwemo Coronavirus          
      ","Mu Rwanda abarwaye coronavirus bamaze kuba 41, kuri uyu wa gatatu tariki 25 Werurwe, Minisiteri y’Ubuzima yatangaje ko undi muntu umwe yiyongereye ku basanzwe barwaye iyi ndwara 40.
Uyu muntu yinjiye mu Rwanda avuye i Dubai ashyirwa mu kato akaba nyuma yaragaragaje ibimenyetso bya Covid-19.
Raporo ikorwa buri munsi n’Ishami ry’Umuryango w’Abibumbye ryita ku Buzima (OMS), igaragaza ko coronavirus abayanduye bageze 413,467 mu bihugu 197 ku Isi, imaze guhitana 18,433.

UMUSEKE.RW
",https://umuseke.rw/undi-muntu-waje-mu-rwanda-avuye-i-dubai-yasanzwemo-coronavirus.html
"
         Gicumbi: Bavuga ko aho kwicwa n’inzara wazira COVID-19          
      ","*Bakeneye kwegerwa byihariye , kuko baratekereza amafaranga kurusha ubuzima
 Kuri uyu wa 25/ Werurwe/ 2020  mu isoko rya kijyambere riri mu mujyi wa Byumba, hari urujya n’ uruza ku bazanye ibicuruzwa byabo mu isoko, ariko kubahiriza  amabwiriza yo kwirinda icyorezo cya Corona Virus  harimo guhana intera byibura ya metero imwe hagati y’umuntu n’undi  abarirema ntibumva impamvu zabyo.
Kuwa Gatatu no kuwa Gatandatu nibwo isoko rya kijyambere mu mujyi wa Byumba rirema. Riremwa n’abantu benshi.
Kubera ko muri iyi minsi inzego z’ubuzima n’iz’umutekano zisaba abantu kudahagarara begeranye, hari bamwe mu barema isoko rya Byumba batarumva impamvu zabyo.
Umwe mu barema iri soko witwa Anastase Ngendahimana twasanze mu muryango waryo azanye igitoki, yabwiye Umuseke ko kubwira abantu ngo buri wese ahane n’undi intera ya metero ari ukubagora kuko ngo ‘n’ubundi ikizica umuntu ntaho kijya.”
Ati: “Kwirirwa batubwira ngo duhagarare muri metero imwe birabuza bamwe gucuruza.  N’ubundi icyiza kwica ntaho kijya. Gusa twamenye ko abamaze kurwara bari mu kato, ndetse n’ imodoka zazanaga abanyakigali inaha bavugwaho kwandura icyo cyorezo, barazihagaritse, ubwo se tuzahurira he nacyo!?”.
Emerance Mukansanga wo mu murenge wa Bwisige wari uje gucuruza urusenda avuga ko COVID-19 bayumva kuri Radio.
Avuga ko iriya ndwara itaragera mu Karere atuyemo.
Ati: “ Yewe nitwumva byageze inaha natwe tuzagabanya ingendo tunubahirize amategeko ariko hagati aho ntitugiye kuzicwa n’inzara.”
Avuga ko aramutse yiriwe iwabo iyo za Bwisigye atabona ikimutunga we n’umuhungu.
Minisiteri y’ ubuzima isaba buri muturage gukurikiza amabwiriza agamije gukumira icyorezo cya Covid 19, mu rwego rwo kwirinda no kurinda abandi.
Mu nama itanga harimo gukaraba intoki, kutegerana muri metero imwe, ndetse no kudakora ingendo  za hato na hato.
Ubuyobozi bw’ Akarere  ka Gicumbi buherutse kugirana ikiganiro n’ Umuseke, butangaza ko bwiteguye gusuzuma abakorera mu  bigo bitandukanye, hagamijwe gukumira icyorezo cya Corona Virus, hagati y’abikorera , abanyamadini, ndetse n’ inzego za Leta.
EVENCE NGIRABATWARE   
UMUSEKE.RW/GICUMBI
",https://umuseke.rw/gicumbi-bavuga-ko-aho-kwicwa-ninzara-wazira-covid-19.html
"
         UK: Igikomangoma  Charles uzayobora Commonwealth arwaye COVID-19          
      ","Aya makuru yemejwe n’Ibiro bye bitwa Clarence House. Uyu mugabo w’imyaka 71 y’amavuko yasuzumwe bigaragara ko arwaye coronavirus. Igikomangoma Charles niwe wemejwe ko azaragwa ingoma y’Ubwongereza asimbuye Nyina Elisabeth II.
Umwami cyangwa umwamikazi w’u Bwongereza niwe uyobora n’Umuryango mpuzamahanga w’ibihugu bikoresha Icyongereza, Commonwealth.
Ibimenyetso bya mbere by’uko yaba afite iriya virus byatangiye kugaragara ku Cyumweru, asuzumwa ku wa Mbere ariko kuri uyu wa Gatatu  nibwo byemejwe ko arwaye COVID-19.
Ibiro by’igikomangoma cyarazwe ingoma y’Ubwami bw’u Bwongereza  bivuga ko muri iki gihe ameze neza, atarembye kandi ngo yishyize mu kato ari kumwe n’umugore we muri Scotland.
Umugore we ariko ngo nta kimenyetso kiramugaragaraho kugeza ubu.
Ibizamini byo kureba niba Prince Charles afite COVID-19 byafashwe n’Ikigo cy’u Bwongereza gishinzwe ubuzima, NHS, kibifatira ahitwa Aberdeenshire.
Taliki 10. Werurwe, 2020 igikomangoma Charles yari aherutse kwakira inama mpuzamahanga yabereye mu biro bye yigaga ku ngaruka ziterwa n’ibura ry’amazi make bitewe n’imihindagurikire y’ikirere.
Iminsi ibiri nyuma y’aho yakiriya abantu bari baturutse muri Australia mu muhango wo kwishimira ko Australia(igihugu gitegekwa n’ubwami bw’u Bwongereza) yahanganye kandi igatsinda inkongi zari zimaze iminsi  zarayibasiye.
Mu gitondo cyo kuri uwo munsi yari yahuye n’abandi banyacyuhahiro mu ngoro y’ibwami yitwa Buckingham Palace ariko akaba yarabasuhuje atabakozeho mu rwego rwo kwirinda COVID-19.
SkyNews
Jean Pierre NIZEYIMANA
UMUSEKE.RW
",https://umuseke.rw/uk-igikomangoma-charles-uzayobora-commonwealth-arwaye-covid-19.html
"
         Nyarugenge: Hari bamwe biganiriraga ‘babeshyana’ ko coronavirus idafata abato. Si byo!          
      ","Mu gihe Leta y’u Rwanda ikomeje kugenzura iyubahirizwa ry’amabwiriza yashyizweho mu rwego rwo guhangana n’ikwirakwira ry’icyorezo cya Coronavirus, abaturage basabwa byibuze gushyira metero imwe hagati yabo igihe bagenda cyangwa bahagaze ariko bamwe ntibabyitaho. Hari abo twasanze baganira ko ‘icyorezo kidafata abato’. Ibi si byo na bo kirabafata!
Mu Mujyi wa Kigali mu Karere ka Nyarugenge, ubwo Umunyamakuru w’Umuseke yarebaga uko amabwiriza ashyirwa mu bikorwa hari bamwe basa n’abatazi iyo biva n’iyo bigana.
Mu murenge wa Nyamirambo kuri 40 hari Abapolisi babaza buri wese uri mu muhanda aho agiye haba abanyamaguru ndetse n’abatwaye ibinyabiziga. Hari abo bangira gukomeza kubera impamvu zitumvikana batanze.
Mu mujyi rwagati ku nyubako ya SACCO Ejo Heza Nyarugenge hari abasore n’inkumi bagera kuri 70 wabonaga bambaye imyenda y’abashinzwe umutekano, iyi myenda yari yanditsweho IRONDO RY’UMWUGA bigaragara ko baje gushaka amafaranga kuko niyo yari imvugo baganiraga hafi ya bose.
Ntibubahiriza amabwiriza y’uko hagati y’umuntu n’undi byibuze hajyamo metero imwe mu rwego rwo kutanduza mugenzi we, wabonaga nta n’icyo bibabwiye kuko hari n’abari begeranye biganirira nko muri santimetero 30.
Cyakora mu gihe umunyamakuru yafataga amafoto haje umugabo tutamenye niba ari umuyobozi wabo ababwira ko bahana intera hagati yabo kuko umunyamakuru ari kubafotora, ntawamwitayeho bakomeje bariganirira ubona ntacyo bitayeho.
Umunyamakuru yakomeje urugendo rwerekeza ku isoko rya Nyarugenge ahamenyerewe ko harangurizwa ibyo kurya bitandukanye, hari abapakurura imodoka nini n’into (abakarani).
Hari abari mu kazi  n’abandi basa nkaho batari gukora wabonaga nta muyobozi ubarimo wababwira amabwiriza Leta yashyizeho kuko ntaho bari batandukaniye na bariya twasanze kuri SACCO.
Mu biganiro byabo hari abavugaga ko icyorezo cya coronavirus nta muntu ukiri muto wakirwara, ariko ayo makuru bafite si yo.
Minisiteri y’Ubuzima iheruka gutangaza mu mibare y’abarwaye coronavirus ko hari umusore w’imyaka 22 n’umwana w’amezi 10 bagaragaje ibimenyetso by’iyi ndwara.
Umunyaamakuru wo muri Zimbabwe witwa Zororo Makamba w’imyaka 30 yahitanywe na Coronavirus yamufashe ku wa Gatandatu w’icyumweru gishize, bamugejeje kwa muganga arapfa.
Ibimenyetso bya Coronavirus birimo kugira umuriro, ibicurane, umunaniro, inkorora no kubabara mu muhogo, guhumeka nabi bishobora kuzana umusonga, ibi byose bikaba byatera uwarwaye gupfa.
Guverinoma y’u Rwanda ikomeje gukangurira abaturage kwirinda icyorezo cya Coronavirus kuko kitarabonerwa urukingo, igasaba abaturage kuguma mu ngo zabo birinda ingendo zitari ngombwa, kugira isuku no guhana intera byibuze ya metero imwe aho bari barenze umwe, kwirinda kuramukanya bahoberana no guhana ibiganza kuko ibi ari byo byakurinda kwandura iki cyorezo cyandurira mu matembabuzi ya mugenzi wawe uhumetse, cyangwa wikoze mu myanya y’ubuhumekero.
Mu Rwanda hamaze kugaragara abarwaye Coronavirusi bagera kuri 40  kuva tariki 14 Werurwe 2020 ubwo hagaraye umurwayi wa mbere.
Ku isi abarwaye iki cyorezo bagera ku ibihumbi 380 mu bihugu 196, abagera ku bihumbi 100 bamaze gukira mu gihe ibihumbi 16 bapfuye.
Patrick Maisha/Umuseke.rw
",https://umuseke.rw/nyarugenge-hari-bamwe-biganiriraga-babeshyana-ko-coronavirus-idafata-abato-si-byo.html
"
         COVID-19 ije gusonga abo muri Libya          
      ","Kuri uyu wa Gatatu taliki 25, Werurwe, 2020 nibwo hemejwe ko umuntu wambere wanduye corona virus yagaragaye muri Libya. Abahanga bavuga ko Iki cyorezo kije kurushaho kuzambya ibintu muri iki gihugu giheruka amahoro kigitegekwa na Muamar Kadhaffi.
Bemeza ko kuba ari igihugu kimaze igihe mu ntambara byatumye abaganga bacyo bahunga abandi bahitanwa nayo bityo ko abarwayi ba coronavirus bazabura ababitaho.
Ubu kandi Libya itegekwa na guverinoma ebyiri:imwe ivuga ko yemewe n’Umuryango mpuzamahanga( yitwa Government of National Unity) n’indi itegekwa na Genel Khalifa Haftar .
Minisitiri w’ubuzima wa Guverinoma ivuga ko yemewe n’Umuryango mpuzamahanga Ehmed Ben Omar niwe watangaje ko hari umuntu wa mbere babonye urwaye iriya virus ariko ntiyatanga ibindi bisobanuro.
Umuyobozi w’ikigo kita ku buzima muri kiriya gihugu witwa Badreddine al-Najar avuga ko uwagaragayeho kiriya cyorezo yari aherutse kuva muri Saudi Arabia aca muri Tunisia mbere yo kugera muri Libya.
Buri ruhande muzihanganye rwari ruherutse gushyiraho zimwe mu ngamba zo gukumuria COVID-19 rutegeka ko abantu bagomba kuguma mu ngo zabo nijoro ndetse za restaurants na cafes zigafungwa.
Ibi ariko ntibyakuyeho ko intambara ikomeza kuri buri ruhande, kandi ikomeje guca ibintu mu Majyepfo y’Umurwa mukuru, Tripoli.
Hibazwa uko abagiraneza bazagera ku barwayi ba COVID-19 niramuka yibasiye benshi cyane cyane ko n’isuku muri kiriya gihugu ari nke kubera amazi make.
Kuva Gen Haftar yatangiza ibitero byo kwigarurira Tripoli mu mwaka ushize, ubu hamaze gupfa abantu barenga 1000 abandi 150 000 bavuye mu byabo.
Daily Mail
Jean Pierre NIZEYIMANA
UMUSEKE.RW
",https://umuseke.rw/covid-19-ije-gusonga-abo-muri-libya.html
"
         Rubavu: Umuyaga wasenye inzu 17 bene zo bacumbikiwe n’abaturanyi          
      ","Imvura nke ivanze n’umuyaga wa serwakira yasenye inzu 17 z’abaturage mu Murenge wa Bugeshimu Karere ka Rubavu.  Imiryango yasenyewe yacumbikiwe n’abaturanyi mu gihe ubuyobozi buvuga ko bazagobokwa vuba.
Ahagana saa munani n’igice ku wa kabiri tariki 24 Werurwe, 2020 mu karere ka Rubavu, muri Bugeshi, Akagari ka Buringo, mu Mudugudu wa Buringo imvura nke ivanze n’umuyaga wa serwakira yasenye inzu 17, yangiza ibisenge n’amabati arangirika.
Ubu abasenyewe bacumbikiwe n’abaturanyi mu gihe ubuyobozi bugishakisha uburyo bwo kubafasha, ikiza nta we cyahitanye.
Umuturanyi wa bariya wabibonye avuga ko umuyaga wa serwakira wateruye ibisenge ku bw’amahirwe ubijugunya hirya cyane, akavuga ko iyo uza kuba umuyaga usanzwe hatari kubura abo ibi bisenge bihitana.
Ati “Ntabwo byari byubatse nabi, byari biziritse ahubwo umuyaga uba ufite ingufu nyinshi kuko n’iyo ugeze ku giti urakirandura, inzu zo ziraguruka si ubwa mbere, iyo turi mu gihe k’imvura ni ko bigenda.”
Umunyamabanga Nshingwabikorwa w’Umurenge wa Bugeshi, Rwibasira Jean Bosco avuga ko iki kiza nta muturage cyahitanye uretse inzu zasenyutse cyane.
Yagize ati “Imvura yari nkeya ahubwo ni umuyaga wa serwakira wasenye inzu 17, nta kindi cyangiritse uretse ibisenge n’ibikoresho byo mu rugo, nta umuntu wahitanywe.”
Avuga ko hamaze iminsi hagwa imvura muri biriya bice.
Ikibazo ngo Umurenge wagishyikirije Akarere k’uburyo mu gihe gito abasenyewe bafashwa.
Mu Mirenge ya Bugeshi na Kabatwa byegereye ikirunga cya Karisimbi mu gihe cy’imvura imiyanga ikunda kubibasira ikangiza imyaka ndetse n’inzu.
Patrick Maisha
UMUSEKE.RW 
",https://umuseke.rw/rubavu-umuyaga-wasenye-inzu-17-bene-zo-bacumbikiwe-nabaturanyi.html
"
         Mu Rwanda habonetse abandi barwaye coronavirus 4, abarwaye bose ni 40          
      ","
UMUSEKE.RW
",https://umuseke.rw/mu-rwanda-habonetse-abandi-barwaye-coronavirus-4-abarwaye-bose-ni-40.html
"
         Nyabugogo: Ahazwi nko Kwa Mutangana ku wa mbere abantu bari urujya n’uruza          
      ","Umuseke wageze Nyabugogo aharangurirwa ibicuruzwa bitandukanye birimo ibiribwa cyane cyane, hari bamwe mu bo mu nzego z’umutekano, ariko abantu bari urujya n’uruza ndetse bigaragara ko nta buryo bufatika bwo kurinda abantu kuba bakwanduzanya coronavirus, abantu ntibigeze basiga umwanya uhagije hagati y’umwe n’undi, bari begeranye baganira bisanzwe.
Amabwiriza ya Minisitiri w’Intebe nubwo atabuza abacuruza ibiribwa gukomeza gukora, ariko abasaba kubikora mu buryo butakwirakwiza coronavirus.
Ku wa gatandatu tariki 21 Werurwe nibwo Ibiro bya Minisitiri w’Intebe byasohoye itangazo risaba abantu bose kuguma mu ngo zabo, ndetse rihagarika ingendo hagati y’Intara n’Umujyi wa Kigali.
Iryo tangazo ryahise ryubahirizwa, ariko hamwe na hamwe nka Nyabugogo ntabwo ingamba zashyizwe mu bikorwa nk’uko bisabwa n’itangazo.
Bamwe mu baturage babwiye Umuseke ko Leta nitagira icyo ikora Kwa Mutangana nta kabuza Coronavirus ishobora gukomeza gukwirakwira mu bantu.
Combe HITAYEZU yabwiye Umuseke ko yatunguwe n’abantu yasanze Kwa Mutangana mu gihe yari azi ko abantu bose bari mu ngo zabo.
Uwitwa Kabalisa Fideli na we yavuze ko usibye n’abantu benshi bari Kwa Mutangana, ngo yabonye abazunguzayi bakora nk’ibisanzwe.
Ati “Ako ni akazi ka Police nitabare, abantu bose basabwe kuguma mu ngo zabo kubera icyorezo cya Coronavirus.”
Mu Rwanda hamaze kwandura abagera kuri 36 bose bashyizwe mu kato, ndetse hashakishwa abantu bahuye na bo.
Ikibazo cy’abasohoka mu ngo bitandukanye n’amabwiriza ya Minisitiri w’Intebe, byagarutsweho n’Ubuyobozi bw’Umujyi wa Kigali, ndetse na Minisiteri y’Ubutegetsi bw’Igihugu kuri uyu wa kabiri tariki 24 Werurwe 2020 mu kiganiro bagiranye na Radio 10, bavuga ko abaturage bakwiye kumva ko ari urugamba igihugu kirimo, bakaguma mungo ibyumweru bibiri kugira ngo icyorezo kibe cyahashyijwe.
Polisi y’Igihugu yaburiye Abaturarwanda batubahiriza amabwiriza yatanzwe mu rwego rwo kugabanya ubwandu bushya bwa Coronavirus, ko batangira kubahana harimo kubafunga no kubaca amande.
Andi Mafoto:
     
 
Amabwiriza ya Minisitiri w’Intebe muri Gare Nyabugogo yarubahirijwe
  
AMAFOTO@NKUNDINEZA
Jean Paul NKUNDINEZA 
UMUSEKE.RW
",https://umuseke.rw/nyabugogo-ahazwi-nko-kwa-mutangana-ku-wa-mbere-abantu-bari-urujya-nuruza.html
"
         Uganda/COVID-19: Nyuma y’umurwayi umwe, habonetse abandi 8 bose b’Abanya-Uganda          
      ","Ubuyobozi bwa Uganda bwemeje ko hagaragaye abarwayi ba Coronavirus bashya umunani baje biyongera kuri undi umwe wari wabonetse ku munsi wari wabanjirije ejo hashize.
Minisiteri y’Ubuzima ya Uganda yatangaje ko aba barwayi bose bashya uko ari umunani ari abagande bagiye bakorera ingendo mu bihugu binyuranye byabanje kugaragaramo kiriya cyorezo.
Iyi Minisiteri ivuga ko abarwayi babiri bageze muri Uganda tariki ya 20 Werurwe 2020 bavuye i Dubai naho batandatu na bo bakaba baraje bava mu bihugu binyuranye bagiye bazanwa na sosiyete z’indege zinyuranye nka Emirates na Ethiopian.
Aba barwayi umunani baje biyongera kuri undi umwe wari wabonetse tariki ya 22 Werurwe bivuze ko ubu bahise baba ikenda (9).
U Rwanda rumaze kugira imibare myinshi kurusha ibindi bihugu bigize EAC, muri iki gihugu ubu hamaze kugaragara abarwayi 36 nyuma y’uko mu ijoro ryakeye habonetse umubare munini utarigeze uboneka mbere kuva iki cyorezo cyagera mu Rwanda.
Mu gihugu cya Kenya ho ubu hamaze kugaragara abarwayi 16 basanzwemo ubwandu bw’iki cyorezo cya Coronavirus (COVID-19).
Mu bihugu bihana imbibi n’u Rwanda, muri Repubulika Iharanira Demokarasi ya Congo na ho abarwayi bamaze kugera kuri 36 ndetse ho babiri bamaze guhitanwa n’iki cyorezo kimaze abarenga ibihumbi 14 ku Isi yose.
Ubunyamabanga Bukuru bw’Umuryango wa Africa y’Iburasirazuba bwatangaje ko bugiye guha buri gihugu kigize uyu muryango Laboratwari ngendanwa yo kwifashisha gupima iki cyorezo gihangayikishije Isi.
UMUSEKE.RW
",https://umuseke.rw/uganda-covid-19-nyuma-yumurwayi-umwe-habonetse-abandi-8-bose-babagande.html
"
         Lyangombe yari imana cyangwa umugabo usanzwe?…Yazaniye ineza Abanyarwanda          
      ","Inyandiko ya Dr MUNYANSANGA Olivier/Umwarimu muri PIASS
Muri iki gihe nubwo umubare munini w’Abanyarwanda ugizwe n’abakirisito, hari imico n’imigenzo n’imiziririzo y’abakurambere bacu igikomeza kugaragara. Imico n’imyizerere gakondo imwe n’imwe yigaragaza cyane hamwe na hamwe iyo umuryango wagize ibyago bikabije, iyo havutse umwana cyangwa iyo habaye ubukwe. Ntabwo bitangaje kuko umuco n’idini gakondo ntabwo bivangurwa cyangwa ngo bitandukanywe. Mu idini gakondo havugwamo cyane Lyangombe, ese yari imana cyangwa yari umugabo usanzwe?
Lyangombe ni umuhungu wa Babinga wa Nyundo na Nyiraryangombe, yavutse ari ikinege abyarwa na Nyirakajumba. Lyangombe yabyaye abana bane aribo Binego, Ruhanga, Nyabirungu, Mashira na Kagoro. Yakomokaga mu bwoko bw’Abanyoro mu muryango witwa Abakonjo ni yo mpamvu hakunze gukoreshwa ururimi rw’igikonjo n’ababandwa, abaragura n’abaterekerera.
Yagaragaye bwa mbere mu Rwanda ku ngoma y’Umwami Ruganzu II Ndoli  (1510-1543) mu ntangiriro z’ikinyenjana cya 16 nubwo hari abavuga ko ashobora kuba yarabayeho mbere ho gato bigaterwa nuko Umwami Mashira wa Nkuba ya Sabugabo w’i Nduga azwiho ko yabandwaga.
Kuza mu Rwanda ngo yahuriye n’umwami Ruganzu mu gace ka Bukamba hafi y’ikirunga cya Muhabura, Umwami Ruganzu amwemerera kuza mu Rwanda ngo atangire yamamaze idini rye nk’uko yabikoraga mu Buganda. Lyangombe afatwa nk’umwami w’imandwa n’uw’abazimu bose. Azwiho kuba ari we watangije umuhango wo kubandwa no guterekera no kwatuza mu Rwanda. Kwatuza byari umubatizo w’icyo gihe nk’umuhango w’iyinjiradini ry’Imandwa. Ni umwe mu mihango ikomeye kandi wari wubashwe cyane.
Lyangombe ni umuntu wabayeho nk’uko byemezwa na musenyeri Alexis Kagame, ntabwo ari igishitani cyarwanyaga Imana nk’uko bamwe babivuga.  Kandi ntabwo Abanyarwanda bamusengaga nk’uko benshi babizi, ahubwo yari umuhanuzi n’umuhuza w’Abanyarwanda n’Imana, bakamuterekera bamwibuka bakanaziririza igiti cy’umuko yaguyemo akimanitsweho n’ihembe ry’imbogo, ari cyo bakunze kwita umurinzi.
Mbere yo gupfa yasabye ko uzifuza gutabarwa wese azajye yiyambaza umuzimu we. Yashizemo umwuka amaze kuraga umuhungu we witwaga Binego kumusimbura akaba umwami mushya w’Imandwa. Ibi byabereye i Kibingo ahahoze ari komini Gishamvu. Hari n’abavuga ko byabereye ku musozi wa Nyabikenke.
Icyo abakoraga umuhango wo kubandwa babaga bagamije kwari ukwinginga, gusaba, kubanda kugira ngo imana ibahe gutunga, kubyara no kuramba bicishijwe ku mukurambere Lyangombe. Uwabandwaga wese yirindaga ingeso zose zamugaragazaho umugayo, agahora akomeye yemye, akirinda ibishuko ndetse agatinyuka gusaba ubufasha mu gihe afite intege nke cyangwa hari aho yumva adashoboye.
Umwimerere w’idini ry’imandwa watumye Abanyarwanda benshi baryinjiramo ni uko Lyangombe yagaragaye ko yari umunyabwenge kandi usabana cyane. Urupfu rwe rwababaje narwo ruri mu byatumye abantu benshi binjira muri iryo dini rya gakondo. Ikindi ni uko nta robanura cyangwa ivangura iryari ryo ryose ryabaga mu kubandwa haba irishingiye ku muryango, ku bwoko, ku gitsina cyangwa ku ruhu.
Lyangombe yemeraga ko ikiremwamuntu cyose gifite uburenganzira bwo kugira amahoro n’umunezero. Imibanire y’ababanzwe yarangwaga n’ikinyabupfura, kwizerana, koroherana no kwifata, kugira ibanga n’ubuntu. Ababaga barahuriye mu mandwa, umwe yarabyaye undi mu mandwa, bagiranaga umubano w’umubyeyi n’umwana, ndetse n’abana babo bikabageraho bakamera nk’abavandimwe. Ubuvandimwe bwo mu mandwa cyari ikintu gikomeye cyahuzaga Abanyarwanda.
Uwayoboraga umuhango wo kubandwa yashoboraga kuba umugabo cyangwa umugore. Iri dini rya gakondo ryahaga abayoboke baryo amahirwe angana yo kugira umunezero ku isi. Imyemerere n’imyifatire byabo byatumaga imibanire hagati y’abantu iba myiza ndetse ikanakomeza no mu gihe umuntu atakiri ku isi yaragiye kubana na Lyangombe.
Iyo wabandwaga wemeraga kumvira no kugirwa inama n’abapfumu, byatumaga ukira indwara watejwe n’abazimu, ukarindwa n’ibindi bitero by’abazimu byashoboraga kukuzaho utategujwe. Umuntu yiringiraga umusaruro mwinshi kandi mwiza, amatungo akororoka, kubyara neza, kugira umuryango munini, guhabwa isambu, gutona ku bakurambere no gutsinda abanzi bawe ari abariho cyangwa abatakiriho.
Kubandwa byakorwaga rimwe, ukaba winjiye mu idini. Guterekera byakorwaga buri gihe kuko kwari ukwiyambaza abakurambere ngo babavuganire ku mana ariko harimo no kubagusha neza kugira ngo batabateza ibibazo. Ikindi cyakorwaga kenshi ni ukuraguza no guhanuza. Abakurambere bacu bahaga agaciro ibyabaga byavuzwe n’abapfumu n’abahanuzi. Kujya kuraguza kwari ukujya kureba umupfumu ukamugezaho gahunda zose uteganya, na we akakurebera ko bizagenda neza. Ntabwo byari ubujiji nk’uko bamwe babitekereza kwari ukwiyitaho ngo bamenye uko bahagaze muri icyo gihe no mu gihe kizaza.  Kubandwa rero byatumaga umuntu agira ibyiringiro, akumva ko arinzwe ibyago n’indi mibabaro yo mu buzima.
Kubandwa byari nk’ishuri kuko byabohoraga abantu, bakajijuka, bikabamara ubwoba mu gihe bahuye n’ibibazo kuko bumvaga barinzwe cyane. Umuntu kandi yumvaga ko afite inshingano zo kwirinda no kurinda umuryango we, akubaha abakuru cyane akirinda guhemuka no guhabanya n’ijambo yavuze cyangwa yemeye. Uwahemukaga, uwatatiraga igihango cyangwa uwamenaga ibanga ntabwo byihanganirwaga, igihano cyabyo cyari urupfu rubi ugahora mu muriro w’amakoro ari ku kirunga cya Nyiragongo.
Lyangombe rero yarapfuye, ariko abantu benshi barimo abo yaraguriye, abaturanyi be, abo mu bwoko bwe, abari bamuzi bose mu bihugu by’ibiyaga bigari mu Banyamwezi, mu Busumbwa, mu Bujinja, mu Bushubi, mu Bugufi, mu Rwanda, mu Burundi no mu Bushi, ntabwo bigeze bemera ko yapfuye. Bakomeje kubwirana ko Lyangombe atapfuye, ahubwo afite ikindi gihugu yagiyemo. Bigira inama yo guhora bamusaba ibyo bakeneye, ibimunaniye akazajya abibasabira ku mana.
 
Abifuza kumenya andi makuru yinditswe bakwisomera:
1.Simon Bizimana et Jean Baptiste Nkulikiyinka, Le culte de Ryangombe au Rwanda, Musée royal de l’Afrique centrale, Tervuren (Belgique) 2018.
2.Byanafashe Déo et Schreiber Jean Philippe, Les Religions du Rwanda: Defis, convergences et competitions, Edition de l’UNR September 2009.
3,Luc De Heusch, Mythe et société féodale. Le culte du kubandwa dans le Rwanda traditionnel, in Archives de Sociologie des Religions, 1964.
4.Nsanzabera Jean de Dieu, Imizi y’u Rwanda, umutumba wa 1, 2013.
5.Bigirumwami Aloys, Imihango y’imigenzo n’iy’imiziririzo, Igitabo cya kabiri: Kuragura, guterekera, kubandwa, Nyabingi, 1968.
6.Kagame Alexis, L’historicité de Lyangombe, chef des Immandwa, 1979.
Dr MUNYANSANGA Olivier
",https://umuseke.rw/lyangombe-yari-imana-cyangwa-umugabo-usanzwe-yazaniye-ineza-abanyarwanda.html
"
         MU CYARO: Baririnda icyorezo ariko ngo gishobora gukurikirwa n’inzara itoroshye          
      ","Bamwe mu baturage bo mu karere ka Bugesera bavuga ko bafite ubwoba bw’amapfa ashobora kuzaterwa n’ingamba zashyizweho na Leta zo kurwanya icyorezo cya COVID-19 kuko ngo na duke bafite bari kuturya nabi kandi abacuruzi na bo bakaba bahanitse ibiciro by’ibiribwa.
Mu cyaro imirimo y’ubuhinzi irakomeje ariko na bwo abajya mu murima bagabanutse kuko basabwe kutegerana cyane ngo barashaka kubahiriza metero imwe isabwa.
Benshi mu bo twaganiriye bo mu kagari ka Kanazi mu murenge wa Nyamata basobanukiwe uburyo bwo kwirinda iki cyorezo, ariko bahuriza ku kuba ibiciro by’ibiribwa byaratumbagiye nyuma y’uko amakuru amenyekanye ko Coronavirus yageze mu Rwanda.
Hari n’abandi bari batunzwe n’imirimo yagiye ihagarikwa, bakavuga ko uru rusobe rw’ibibazo rwose rushobora kubyara amapfa mu minsi iri imbere.
Umwe muri bo agira ati “Ibiciro byazamutse abacuruzi bari kugurisha uko babyumva, ndi kujya guhaha amafaranga njyanye akambana iyanga. Ubuzima bwahagaze ku muturage, turi kurinda icyorezo ariko turi bwicwe n’inzara.”
Bavuga ko leta yakoze ibishoboka ikumira ba rusahurira mu nduru bitwikira ikibazo gihari bakuriza ibiciro, ariko ngo ntacyo byahinduye, bagasaba leta ko yarushaho gukaza ingamba harebwa uko ibiciro byagenwe bidahutazwa.
Umwe ati “Umucuruzi ari gushyiraho igiciro ashaka yitwaje ibi bihe turimo, umubare munini ugiye kwicwa n’inzara, nk’ubu umuceri waguraga 700  wamaze kugera ku 1000…”
Akomeza agira ati “Ni byo koko turi kwitwararika kugira ngo dukumire icyorezo ariko abazapfa bazize inzara ni bo benshi kuruta abazicwa nacyo (icyorezo cya coronavirus).”
Undi musaza ufite imyaka 100 avuga ko atewe inkeke n’uko na duke yari afite ashobora kuturya nabi bitewe n’uko abajura bagiye kwiyongera kubera imirimo myinshi yahagaze.
Agira ati “Hari abantu benshi baryaga ari uko bavuye guca inshuro, ntabwo warya umuntu ari kwicira isazi mu jisho,azaza agusahure na duke wari wifitiye kugira ngo na we abone amaramuko, ntacyo wakora ngo uhaze umuntu udafite akazi.”
Bamwe mu bacuruzi bafite amaduka muri kariya gace bavuga ko buriza ibiciro biturutse ku kuba nabo baba baranguye bahenzwe.
Umwe muri bo agira ati “Niba ugiye kurangura ugasanga ibiciro byiyongereye, birumvikana ko nawe ugomba guhita wongera ku giciro cyari gisanzwe, ntabwo wacuruza uhomba kandi wararanguye uhenzwe.”
Minisiteri y’Ubucuruzi n’Inganda (Minicom) yasabye abaguzi n’abacuruzi kubahiriza amabwiriza y’ibiciro n’ingano y’ibihahwa umuntu yemerewe guhaha, ariko abaturage bo bavuga ko nta ntambwe iraterwa ngo abacuruzi bareke guhanika ibiciro.
Mu bugenzuzi iyi Minisiteri iherutse gukora ireba uko amabwirizwa yatanzwe ku biciro ntarengwa yubahirizwa, abarenga 54 barafashwe barahanwa, ndetse bose hamwe baciwe Miliyoni 4,3Frw.
Dieudonne NSHIMIYIMANA
UMUSEKE.RW
",https://umuseke.rw/mu-cyaro-baririnda-icyorezo-ariko-ngo-gishobora-gukurikirwa-ninzara-itoroshye.html
"
         Urugendo muri Kigali n’amaguru’ kuva saa 14h-17h00 – AMAFOTO          
      ","Amabwiriza ya Minisitiri w’Intebe yatangiye kubahirizwa ku wa gatandatu tariki 21 Werurwe 2020, asaba Abaturarwanda kuguma mu ngo iwabo mu rwego rwo kwirinda gukwirakwiza coronavirus, imipaka irafunze ku binjira n’abasohoka uretse ku binyabiziga bitwaye ibicuruzwa, i Kigali kuva i Nyamirambo kugera mu Mujyi rwagati inzu nyinshi zirafunze, urujya n’uruza rw’abantu cyangwa umubyigano w’ibinyabiziga byarahagaze.
Umunyamakuru w’Umuseke yihaye uru rugendo agenda areba uko amabwiriza ya Minisiteri w’Intebe yubahirizwa.
I Nyamirambo ni hamwe mu hagendwa cyane, benshi bahakundira ubuzima bworoshye, muri iki gihe cya Coronavirus no kwirinda kuyikwirakwiza, benshi mu baturage bari mu ngo zabo, imihanda irakeye nta moto itamba, nta modoka icaruka.

Mu Mujyi wa Kigali rwagati, ahantu hamenyereweko kuba urujya n’uruza rw’abantu nta gikorwa na kimwe cyari gihari.
Kuva kuri BK kugera muri gare yo mu Mujyi nta nzu ifunguye, abantu nibake cyane.
    

Saa kumi n’imwe z’umugoroba, umwe mu bacuruza Me2U, twamusanze kwa Rubangura, avuga ko na bo batabona abakiliya ku buryo bashatse no kujya ku kazi babireka.
Ati “Byajya kugera iki gihe hari ayo maze gukorera, uyu munsi nabikiye abantu bake cyane. Ibintu bikomeje gutya byagorana, cyakora ibyumweru bibiri twabikurura.”
Mu Rwanda ubwandu bushya bwa Coronavirus nk’uko byatangajwe na Minisiteri y’Ubuzima, ku wa mbere tariki 23 Werurwe habonetse abantu 17, basanga abandi 19 bituma abanduye bagera kuri 36.
Ku isi coronavirus imaze kwandura abagera ku bihumbi 300 birenga, yahitanye abasaga ibihumbi 14.
Soma amabwiriza ya Minisitiri w’Intebe agamije kugabanya ikwirakwira rya Coronavirus

Jean Paul NKUNDINEZA
UMUSEKE.RW
",https://umuseke.rw/urugendo-muri-kigali-namaguru-kuva-saa-14h-17h00-amafoto.html
"
         Rwanda: Abanduye Coronavirus bageze kuri 36          
      ","Umubare w’abanduye Coronavirus mu Rwanda ugeze ku bantu 36, kuri uyu wa mbere honyine hagaragaye abanduye 17 basanga abandi 19 bapimwemo iriya ndwara mbere.
Benshi mu batangajwe kuri uyu wa mbere ni abavuye i Dubai bagera ku 9. Umuntu umwe gusa ni we wandujwe n’uwo bahuye wavuye wanduriye coronavirus hanze, abandi bose 16 binjiye mu gihugu baramaze kwandura Coronavirus.
Aba bantu bapimwe hagati ya tariki 17-20 Werurwe, 2020 bose bashyizwe mu kato hanashakishwa abo baba barahuye na bo.
Imibare mishya y’Ishami ry’Umuryango w’Abibumbye ryita ku Buzima (OMS) igaragaza ko ku Isi abanduye bagera ku 334,981 habariwemo n’abavuwe bagakira, abagera ku 14,652 bahitanywe na Coronavirus, ubu icyorezo kigeze mu bihugu 190.
Leta ya Uganda mu mibare yatangaje kuri uyu wa mbere, muri icyo gihugu habonetse ubwandu bushya bw’abantu 8 bituma abarwaye Covid-19 bagera ku bantu 9 mu minsi ibiri gusa.

UMUSEKE.RW
",https://umuseke.rw/rwanda-abanduye-coronavirus-bageze-kuri-36.html
"
         Rayon irasinya amasezerano na Airtel azayinjiriza miliyoni 240 FRW          
      ","Rayon Sports na Airtel-Tigo bagiye gusinya amasezerano y’ubufatanye mu myaka itanu, abakinnyi ba Rayon bakazajya bambara ikirango cya Airtel ku kaboko nayo ikazabaha miliyoni 48Frw buri mwaka mu gihe cy’imyaka itanu.
Umuyobozi wa Rayon Sports, Sadate Munyakazi yabwiye Radio 10 mu kiganiro cyayo cy’imikino ko amasezerano impande zombi zamaze kuyumvikanaho, akaba ari bushyirrwaho umukono kuri uyu w Mbere agatangira kubahirizwa.
Ati : “Urebye ni uko hajemo ikibazo cy’iki cyorezo twari kuba twayasinye tukanatumira itangazamakuru rikaza tukaryereka ibiyakubiyemo , ariko ntabwo byakunze.  Ndayasinyira mu biro nyoherereze abafatanyabikorwa nabo basinye ubwo turaza gutanga itangazo ry’uko byagenze nyuma.”
Tariki 01 Ukwakira 2019 iyi kipe yasinye amasezerano y’imikoranire mu gihe cy’umwaka umwe na sosiyete itwara abantu n’ibintu mu Rwanda “RITCO” .
Mu mezi atanu ashije Rayon Sports itangiye  ubu buryo imaze kubona abafanyabikorwa bagera kuri  batanu .
Airtel iraba ibaye umuterankunga wa kabiri wa Rayon Sports nyuma y’uruganda Skol  ariko ubu rutagikorana neza na Rayon Sports.
 Jean Paul MUGABE
UMUSEKE.RW
",https://umuseke.rw/rayon-irasinya-amasezerano-na-airtel-azayinjiriza-miliyoni-240-frw.html
"
         Iby’uko ashakishwa na Uganda ni ibihuha, ntabwo arwaye Coronavirus -Delphine twaganiriye          
      ","Ikiganiro na Delphine
Mu kiganiro Umunyarwandakazi wanditsweho n’ibinyamakuru bitandukanye, ndetse n’Umuseke wari watangaje inkuru y’uko ashakishwa n’inzego za Uganda, yabeshyuje aya makuru avuga ko yavuye Dubai muri Gashyantare, aza guhura n’umukozi wo mu rugo rw’inshuti ye, arwaye bakeka ko ari we wamwanduje, ariko we ubu ni muzima ari ‘mu kato i Gikondo’.
Twamubajije aho iriya nkuru yavuye, ati “Nange sinakubwira aho byaturutse, uko byagenze hari umuntu twahuye uwo munsi nari navuye Dubai, Umudamu w’inshuti arantuma mujyanira ibintu iwe.
Nyuma umukozi we yaje kurwara bakeka ko ari Coronavirus, nyuma Abayobozi barababaza ngo hari umuntu waje aha wavuye hanze….”
Delphine yavuye Dubai muri Gashyantare 2020, icyo gihe amaze gushyira uriya mukozi ibyo yari yatumwe n’inshuti ye, telefoni ye yavuye ku murongo, igihe wa mukozi bahuye yari arwaye, Ubuyobozi bwo mu Rwanda bushakisha nomero ya telefoni ya Delphine irabura.
Ati “Telefoni ntiyari iriho, bafata umwirondoro w’indangamuntu, bajya iwacu aho mvuka, babaza niba mpari.  Umubyeyi yahakanye ko mpari (aho mvuka), ubwo baragenda bakomeza kunshakisha.”
Hashize umunsi umwe ibinyamakuru byitangiye kwandika inkuru ngo yarabuze. Chimp Report cyo muri Uganda cyanditse ko “hari Umunyarwandakazi woherejwe kwanduza coronavirus muri Uganda”, akaba ashakishwa n’inzego za Uganda, ariko iyi nkuru ntiyari yo.
Delphine ati “Jye ntabwo nari nabuze banshakiye aho ntari ndi. Banshakiye aho mvuka ariko nari aho ntuye.”
Nyuma ngo abo mu rugo iwabo (ababyeyi be) baramuhamagaye bamubwira ko hari abaje kumushakisha ‘ngo yaba arwaye coronavirus”.
Yabwiye Umuseke ko yari yamenye mbere amakuru y’uko uriya mukozi wo mu rugo arwaye, ariko akavuga ko atazi impamvu kuko we yabonanye na we mbere (muri Gashyantare 2020) kandi nta kibazo afite.
Ku wa gatanu w’icyumweru gishize, (tariki 20 Werurwe 2020) Delphine yasabwe n’ubuyobozi bw’aho atuye kujya kwa Muganga i Gikondo ngo bamusuzume bamenye niba ari muzima, icyo gihe yafashwe ibizamini arataha.
Ejo hashize ku cyumweru tariki 22 Werurwe, yongeye gusabwa n’ubuyobozi gusubira kwa Muganga aho yasuzumiwe agategereza ibisubizo ari “mu kato”.
 
Ibyo kujya Uganda
Uyu mukobwa avuga ko kera yigeze kujya Uganda amarayo iminsi, akaba akeka ko umubyeyi we yaba yaravuze ko yabaye Uganda ubwo yabazwaga, ariko we ngo ntabwo aherukayo.
UMUSEKE.RW
",https://umuseke.rw/ibyuko-ashakishwa-na-uganda-ni-ibihuha-ntabwo-arwaye-coronavirus-delphine-twaganiriye.html
"
         Muhanga-Shyogwe:  Bavuga ko kutagira amazi ahagije byatiza umurindi COVID-19          
      ","Abatuye ahitwa Mu cya kabiri, i Murambi n’iMunyinya mu Kagari ka Ruli, mu Murenge wa Shyogwe bavuga ko bafite ikibazo cy’amazi  make, bakavuga ko kuba amazi ari make byatiza umurindi kwandura icyorezo cya coronavirus.
Kubera ko batuye mu cyaro kandi bakaba babona amazi nyuma y’iminsi ibiri basaba Ikigo cy’igihugu gishinzwe isuku n’isukura kubaha amazi ya buri munsi.
Umwe mu batuye kariya gace witwa Mushimiyimana Béatha avuga ko hari ubwo WASAC  yohereza amazi nijoro baryamye, bugaca ntayo ahari.
Ati: “Muri ibi bice amazi tuyabona rimwe na rimwe, kandi ubu bisaba ko tugira isuku idasanzwe kuko twugarijwe na coronavirus haba inaha mu Rwanda ndetse n’ahandi ku isi.”
Umuyobozi mu ishami rya WASAC rushinzwe isuku n’isukura mu Karere ka Muhanga, Kamonyi na Ngororero Sematabaro Joseph avuga ko hari umuyoboro mugari w’amazi batangiye kubaka mu Mujyi wa Muhanga, akizeza abatuye ibi bice ko  nibawurangiza  ikibazo cy’amazi make kizaba cyarangiye.
Ati: “Hari ibigega by’amazi turimo kubaka mu mujyi kuko twari dusanganywe ikigega kimwe cy’i Fatima mu Murenge wa Nyamabuye.”
Sematabaro avuga ko umuyoboro w’amazi bari basanganywe wahaga amazi abaturage bake mu myaka ishize.
Kubera ko ubu abaturage biyongereye ku buso bungana uko bwahoze, byatumye metero kibe z’amazi babona ziba nke.
Avuga ko batangiye gukemura kiriya kibazo bahereye mu mudugudu wa Gasharu mu Murenge wa Nyamabuye,  ubu bakaba bageze mu murenge wa Shyogwe.
Umunyamabanga Nshingwabikorwa w’Umurenge wa Shyogwe Mukamutari Valérie avuga ko uyu Murenge urimo guturwa cyane kuko utuwe n’abaturage 38 000 kandi bose bakeneye ibikorwa remezo birimo n’amazi meza.
Ati: “WASAC yatwijeje ko  mu minsi mike ikibazo cy’amazi make  mu Murenge wacu kizaba cyakemutse, ubu turategereje.”
Ubuyobozi bw’Umurenge wa Shyogwe bugaragaza ko abaturage  bafite  amazi  meza bari ku gipimo cya 79%.
Amakuru atangwa na WASAC muri Muhanga avuga ko amazi agezwa muri aka karere angana na metero kibe ibihumbi bine.
Muri 2021 abatuye aka karere bazakenera byibura metero kibe ibihumbi ikenda kandi bazazihabwa n’umuyoboro uyatunganya ukanayabagezeaho uri kubakwa ahitwa i Gatenzi mu murenge wa Cyeza.
MUHIZI ELISÉE
UMUSEKE.RW/Muhanga.
",https://umuseke.rw/muhanga-shyogwe-bavuga-ko-kutagira-amazi-ahagije-byatiza-umurindi-covid-19.html
"
         Abatekamutwe kuri COVID-19 bageze aho biyita abakozi World Health Organization          
      ","Ubuyobozi bw’Ishami ry’Umuryango w’abibumbye ryita ku buzima, WHO, buraburira amahanga ko hari abantu bawiyitirira bakaka ibigo byita ku buzima n’abandi bantu ku giti cyabo amafaranga cyangwa andi makuru ashobora gukoreshwa akagira ingaruka kuri nyirayo.
Iri shami risaba ibigo bitanga serivisi mu buzima, ibihugu cyane cyane ibyo munsi y’ubutayu bwa Sahara, kuba maso hakirindwa ko habaho gutekerwa imitwe.
Itangazo ryasohowe n’ubuyobozi bwa WHO rivuga ko amafaranga iki kigo cyaka ari agenewe gushyiraho ikigega cyo gukumira CODIV-19, icyo kigega kiswe COVID-19 Solidarity Response Fund.
Rigira riti: “ …Ikindi cyose babasaba gutangira amafaranga mu izina ry’Ikigo cyacu muzamenye ko ari ikinyoma kigamije kubatwarira amafaranga…”
Polisi ku isi hose hamwe n’ibigo bya Leta bishinzwe iperereza bivuga ko hari abantu bari gutekera abanti imitwe muri iki gihe icyorezo cya COVID-19 cyashegeshe benshi ku isi.
Hari abakora imiti itujuje ubuziranenge ikoreshwa mu gukura udukoko mu ntoki( Hand Sanitizers) , abavuga ko bafite umuti uvura COVID-19 n’abandi.
Inzego z’ubuzima n’iz’umutekano zisaba abaturage kwima amatwi abantu nka bariya ahubwo bagakurikiza inama zitangwa na Minisiteri z’ubuzima harimo gukaraba intoki kenshi, kwirinda kujya ahantu abantu bahurira ari benshi, kutegerana cyane, kugisha inama abashinzwe ubuzima igihe cyose umuntu yumvise ibimenyetso birimo umuriro mwinshi, kuribwa umutwe, umunaniro ukabije, inkorora n’ibindi.
ABC
Jean Pierre NIZEYIMANA
UMUSEKE.RW
",https://umuseke.rw/abatekamutwe-kuri-covid-19-bageze-aho-biyita-abakozi-world-health-organization.html
"
         Police iributsa ko gusurana bitari ngombwa bitemewe, ubirengaho arahanwa          
      ","Police y’u Rwanda iributsa abaturarwanda kubahiriza amabwiriza yashyizweho mu cyumweru gishize avuga ko abantu batemerewe gukora ingendo zitari ngombwa, ikavuga ko uyarengaho aba akoze icyaha aza kubihanirwa.
Mu mpera z’icyumweru twaraye dusoje, Leta y’u Rwanda yashyizweho ingamba n’amabwiriza bikomeye bigamije kwirinda ikwirakwizwa ry’icyorezo cya Coronavirus.
Aya mabwiriza harimo ingingo igira iti Ingingo “ingendo zitari ngombwa zibujijwe kandi gusohoka mu rugo nta mpamvu zihutirwa birabujijwe…”
Police y’u Rwanda muri iki gitondo yibukije abaturarwanda ko no gusurana bitari ngombwa bitemewe.
Mu itangazo yanyujije kuri Twitter, Police y’u Rwanda igira iti “Turabakangurira ubufatanye kuko kurenga kuri aya mabwiriza ari icyaha gihanirwa n’amategeko.”
Police y’u Rwanda ikomeza igira iti “Ingendo zitemewe zishobora gushyira abandi mu kaga ko kwandura COVIDー19, uzabifatirwamo ntazihanganirwa. Polisi y’u Rwanda yiteguye gukora ibishoboka byose kugira ngo izi ngamba zubahirizwe.”
Umuvugizi wa Police, CP John Bosco Kabera yavuze ko ariya mabwiriza ya Guverinoma y’u Rwanda areba buri muturarwanda kandi buri wese agaharanira kuyubuhariza 100%.
Avuga ko uru rwego rushinzwe umutekano w’abantu n’ibyabo rukora ibishoboka byose kugira ngo hatagira urenga kuri ariya mabwiriza.
Ati “Abapolisi bari hirya no hino mu gihugu barakorana n’izindi nzego z’umutekano ndetse n’abayobozi ku nzego z’ibanze kugira ngo tubuze umuntu wese washaka kurenga kuri ariya mabwiriza.”
Mu mpera z’icyumweru twaraye dusoje, mu turere twa Gakenke na Musanze hafashwe abantu 53 bariho basenga mu buryo bwa rwihishwa kandi bari kumwe.
UMUSEKE.RW 
",https://umuseke.rw/police-iributsa-ko-gusurana-bitari-ngombwa-bitemewe-ubirengaho-arahanwa.html
"
         ADEPR yashyizeho uburyo bwo gutura, Bamporiki ati “twatuye kenshi mukore mu kigega”          
      ","Ubuyobozi bw’Itorere ry’Aba-Pentecoste mu Rwanda (ADEPR) bwabwiye Abayoboke baryo ko muri ibi bihe byo kudateranira mu nsengero ko hari uburyo bashobora kwifashisha batanga ituro ryabo burimo mobile Money, Airtel Money ndetse n’agasanduku kaba mu nsengero.
Itangazo ry’iri torero riri mu y’afite abayoboke benshi mu Rwanda, rivuga ko ubu buryo buje korohereza abayoboke baryo gushyigikira umurimo w’Imana.
Iri tangazo ryashyizweho umukono n’Umuvugizi w’iri torero, Rev. Ephrem Karuranga, rivuga ko nubwo abakristo batabasha guteranira hamwe mu nsengero ariko bashobora gukoresha uburyo bukurikira batanga ituro ryabo.
 
Ntimuze mu nsengero guterana ariko muze gutura!!
Uburyo bwa mbere bwo gukoresha agasanduku kaba mu rusengero bushobora kuzasaba abakristo kujya mu rusengero gutura ariko batagiye guterana.
Ni uburyo bwumvikana n’ubundi nk’ubusaba abakristo gukora urugendo bava mu rugo bakajya mu nsengero batagiye “guterana ahubwo bagiye gutura.”
Cyangwa hakaba uzengurukana agaseke mu ngo abifite bagatura.
Ingamba za Guverinoma y’u Rwanda zisaba abaturage kudakora ingendo zitari ngombwa ndetse Guverinoma yagennye ingendo zishobora kwemerwa nko kujya kwivuza, kujya guhaha, ndetse n’abatanga izi serivisi z’ibanze.
Izi ngamba zashyizweho mu mpera z’icyumweru gishize, zisaba abantu kudasohoka mu rugo muri ibi bihe by’ibyumweru bibiri keretse baramutse bagenzwe na ziriya serivisi zitarimo kujya gutanga ituro.
 
Bamporiki ati “ubu abashumba bari bakwiye gutunga intama”
Umunyamabanga wa Leta muri Minisiteri y’Urubyiruko n’Umuco, Hon Bamporiki Edouard usanzwe ari umuyoboke wa ADEPR yagaragaje ko iri torero ritari rikwiye guturisha abakristo mu gihe nk’iki kuko bafite byinshi bibahangayikishije.
Mu butumwa yanyijije kuri twitter, Hon Bamporiki ati “Muri iyi minsi idasanzwe twari dukwiye gutekereza uko abashumba batunga intama, kurusha ko intama zatunga abashumba, kuko ni zo zifite intege nkeya.”
Hon Bamporiki asaba iri torero ahubwo gufasha abayoboke baryo batishoboye kuko n’ubundi amaturo bayakusanyije kenshi.
Ati “Mubyiteho aho mubona bishoboka, mufashe abakene bo mu itorero ryacu. Tumaze imyaka dutura, mukore mu kigega.”
 
Ntibikwiye mu gihe nk’iki
Umunyamabanga wa Leta muri Minisiteri y’Ububanyi n’amahanga, Amb. Olivier Nduhungirehe na we wagendeye ku butumwa bwa Hon Bamporiki, yavuze ko amadini n’amatorero adakwiye kwaka abayoboke bayo amaturo mu bihe nk’ibi Isi yugarijwe n’icyorezo gikomeye.
Yagize ati “Ahubwo ayo madini yari akwiriye gushaka uburyo yafasha abayoboke bayo batakibona ikibatunga kubera COVID-19.”
Abayoboke b’amadini n’amatorero bo bagiye bagaragaza ko ntacyo bitwaye kuba batura mu bihe nk’ibi kuko ngo amafaranga batura ari ay’Imana atari ay’abashumba ndetse ko aba agiye kunganira ibikorwa bisanzwe by’amadini n’amatorero.

Martin NIYONKURU
UMUSEKE.RW
",https://umuseke.rw/adepr-yashyizeho-uburyo-bwo-gutura-bamporiki-ati-twatuye-kenshi-mukore-mu-kigega.html
"
         Gusuzumisha ibinyabiziga n’ibyerekeye ibizamini bya ‘Permis’ byabaye bihagaritswe          
      ","Police y’u Rwanda iratangaza ko yabaye ihagaritse zimwe muri serivisi isanzwe itanga zirimo gusuzumisha ibinyabiziga ndetse n’izerekeye ibizamini by’impushya zo gutwara ibinyabiziga.
Uyu mwanzuro uje mu rwego rwo kubahiriza amabwiriza n’ingamba byashyizweho bigamije kwirinda ikwirakwira/zwa ry’icyorezo cya Coronavirus (COVID-19) gihangayikishije Isi.
Iri tangazo ryaraye risohotse kuri uyu wa 22 Werurwe 2020, rivuga ko izi serivisi zihagaritswe mu gihe cy’ibyumweru bibiri.
Iki cyemezi kije gikurikira ingamba zikomeye Guverinoma y’u Rwanda yafashe mu mpera z’icyumweru gishize zirimo gufunga imipaka no guhagarika ingendo ziva cyangwa zerekeza mu mujyi wa Kigali.
Izi ngamba nshya zashyizwe hanze n’Ibiro bya Minisitiri w’Intebe zanahagaritse amasoko n’amaduka ubu hakaba hari gukora abasanzwe bacuruza ibiribwa kimwe n’inzu zicuruza imiti (Pharmacies) ndetse na Restaurant zasabwe kujya zitanga ibiribwa abakiliya bakajya kubirira mu rugo.
Kiriya cyemezo cya Minisitiri w’Intebe kandi gisaba abakozi baba aba Leta n’abo mu nzego z’abikorera, gukorera mu rugo keretse bamwe bacuruza serivisi z’ibanze zirimo iz’ubuvuzi, iza banki ndetse n’abacuruza ibiribwa.
Kugeza ubu mu Rwanda hamaze kumenyekana abantu 19 barwaye kiriya cyorezo kiri kuzahaza Isi nyuma y’uko ejo ku cyumweru hagaragaye abandi barwayi babiri bafite ubwandu bw’iki cyorezo.
Mu kiganiro cyatambutse ku bitangazamakuru by’ikigo cy’igihugu cy’Itangazamakuru RBA, Minisitiri w’Ubuzima Dr Daniel Ngamije ejo yavuze ko bariya barwayi bari kwitabwaho kandi ko batarembye cyane ku buryo icyumba cyagenewe gushyirwamo abarembye cyane kitarakandagiramo umurwayi n’umwe.
UMUSEKE.RW
",https://umuseke.rw/gusuzumisha-ibinyabiziga-nibyerekeye-ibizamini-bya-permis-byabaye-bihagaritswe.html
"
         Abarya bavuye guca inshuro biragenda gute? Minisitiri Shyaka arasaba ubufatanye          
      ","Mu kiganiro cyaciye kuri Radio y’Igihugu, Minisitiri w’Ubutegetsi bw’Igihugu Prof.Shyaka Anastase yabajijwe ikiri bukorwe nyuma yo guhagarika ingendo zitari ngombwa haba ku binyabiziga n’abaturage ku giti cyabo, mu gihe hari benshi mu Banyarwanda barya ari uko bavuye guca inshuro. Yasabye ubufatanye, na Leta ikazagira icyo ikora.
Iki kiganiro cyarimo Prof. Shyaka ari umutumirwa kimwe na Minisitiri w’Ubuzima, Dr Ngamije Daniel ndetse na Police yari ihagarariwe, cyari kigamije gusobanura neza amabwiriza mashya yatangajwe tariki 21 Werurwe agamije guhangana n’ikwirakwira ry’icyorezo cya Coronavirus.
Yagize ati “Birashoboka ko abantu bafite ubushobozi buke, biranashoboka ko hari abarya ari uko Leta yabahaye uturimo muri gahunda ya Guverinoma, iki ni ikintu kidasanzwe, ariko se uwamuhitishamo akavuga ngo uriye, cyangwa ukagenda ugakora ukanandura, cyangwa wifashe ukarya duke, ukagira uko usaranganya n’abo mwegeranye ariko ukirinda wahitamo iki?”
Yongeyeho urugero rw’undi wumva ko uwamureka akajya hanze yakorera miliyoni (Frw) atekereza ko izamugeza kure (muri ibi bihe), ariko akibaza nyuma uko byagenda igihe yaba yanduye ayo mafaranga ntayarye, akagira ikibazo akanagitera abandi.
Prof Shyaka ati “Nta we iki cyorezo kirahitana mu gihugu cyacu, nta n’uwo tubyifurije, ariko iki cyorezo gishobora no kuguhitana,  tugire amahitamo tubanje gufata nk’aho ari ikintu gikomeye dushaka gukumira koko.
Ati “Hari ibizasaba nk’igihugu gukomeza kwishakamo ibisubizo no kureba uburyo abantu baba magirirane, uburyo abantu bashobora gufatanya nk’abo baba bakeneye koko…inzego zitwegereye, inzego z’ibanze zirabimenyereye niba hari urugo runaka rubabaye koko, rudafite icyo gusamura tugomba kwishakamo ubushobozi ku buryo abarurimo tutabarinda coronavirus bakicwa n’inzara.”
Muri iki kiganiro hasabwe abayobozi b’inzego z’ibanze gukurikirana ko ariya mabwiriza ashyirwa mu bikorwa, aho bategetse ko utubari dufunga tugafunga koko aho gufunga inzugi gusa.
Amabwiriza yatanzwe n’Ibiro bya Minisitiri w’Intebe mu rwego rwo guhagarika ikwirakwira rya Coronavirus, arimo gufunga imipaka ku binjira n’abasohoka, cyakora imodoka zitwaye ibiribwa zibivana cyangwa zibyinjiza mu Rwanda zemerewe kwinjira cyangwa gusohoka.
Amasoko yategetse gufungwa uretse acuruza ibiribwa n’ibintu bya nkenerwa mu buzima.
Imibare y’Ishami ry’Umuryango w’Abibumbye (OMS) yo kuri uyu wa 22 Werurwe 2020 igaragaza ko abanduye Coronavirus bagera ku 267,013 ku isi, abo yahitanye bageze ku 11,201 yageze mu bihugu 185.
Mu Rwanda abanduye bagera kuri 17 nta we coronavirus irahitana.

UMUSEKE.RW 
",https://umuseke.rw/abarya-bavuye-guca-inshuro-biragenda-gute-minisitiri-shyaka-arasaba-ubufatanye.html
"
         Iran yanze inkunga ya USA igamije kuyifasha kurwanya Coronavirus          
      ","*Umuyobozi w’Ikirenga wa Iran “yashinje USA kuba ari yo yazanye icyorezo”
Umuyobozi w’Ikirenga wa Iran, Ayatollah Ali Khamenei  yanze inkunga ya Leta zunze ubumwe za America yifuzaga kuyifasha kurwanya icyorezo cya coronavirus.
Kuri televiziyo, Ayatollah Ali Khamenei yavuze ko America ari umwanzi wa mbere w’igihugu ke, ndetse ayishinja kuba inyuma y’icyorezo, amagambo ye yemezwa na bamwe mu Bayobozi b’Ubushinwa ko America ari yo yazanye icyorezo.
Khamenei  yagize ati “Ntabwo nzi niba biriya birego koko ari ukuri, ariko kuba biriho, ni nde utekereza neza wabemerera kuzana iyo miti? Yongeraho ati “Birashoboka ko imiti yabo ari uburyo bwo gukwirakwiza birushijeho Virus.”
Umuyobozi wa Iran nubwo nta makuru afatika yahereyeho, yavuze ko iriya Virus “yakorewe Iran, ngo bakoresheje amakuru y’imiterere y’umubiri wabo bamaze igihe kirekire bashakira kubura hasi no hejuru.”
Abandi Bayobozi muri Iran bafashe inkunga ya America nko kwiyerurutsa, mu gihe yanze gukuraho ibihano byafatiwe kiriya gihugu.
Iran iri mu bihugu byashegeshwe cyane n’icyorezo cya Coronavirus, ni cyo gihugu kibasiwe cyane mu Burasirazuba bwo Hagati, aho imibare y’abanduye igera ku 21,600. Imibare y’abantu bapfuye igera ku 1,685.
Hari abavuga ko imibare y’abanduye n’abapfuye muri kiriya gihugu ishobora kuba iruta cyane itangazwa na Leta.
Kuri iki cyumweru tariki 22 Werurwe, Umuryango w’Abaganga batagira Imipaka (MSF) watangaje ko washyizeho Ikigo cyakira abantu 50 mu Ntara ya Isfahan muri Iran mu rwego rwo gufasha abarembye.
Uretse MSF w’Abafaransa,  Ubwongereza, Ubudage n’Ubufarasna nk’ibihugu byageneye Iran inkunga ijyanye n’ubuvuzi.
Imibare mishya ya OMS igaragaza ko abanduye Coronavirus bagera ku 267,013 ku isi, abo yahitanye bageze ku 11,201 yageze mu bihugu 185.
BBC
UMUSEKE.RW
",https://umuseke.rw/iran-yanze-inkunga-ya-usa-igamije-kuyifasha-kurwanya-coronavirus.html
"
         Saa sita z’ijoro: Amabwiriza mashya yateye benshi guhaha, abandi barara ijoro bagenda          
      ","Amabwiriza yasohowe n’Ibiro bya Minisitiri w’Intebe, yatangije kubahirizwa saa sita z’ijoro, arasaba abaturarwanda kuguma mu ngo zabo abakora ingendo zikaba ari izikenewe cyane, ingendo z’imodoka ziva mu Ntara zitwaye abantu ntizemewe, ndetse no gutwara abagenzi kuri moto ntebyemewe, n’imipaka irafunze, Umuseke wageze i Nyamirambo na Nyabugogo mu masaha y’igicuku tureba uko amabwiriza ashyirwa mu bikorwa.
Amafoto yafashwe icyo gihe, i Nyamirambo abantu baraye bahaha kugira ngo buke byinshi mu byo bakeneye babifite mu ngo zabo.
Bamwe mu bafite amabutiki babwiye Umuseke nta mabwiriza bahawe adasanzwe yo kurara bacuruza, ngo baraye bacuruza kuko babonye abantu babagana bashaka ibintu ari benshi nk’uko twabibwiwe n’uwitwa HAKIZIMANA Emmanuel.
Gusa n’ubwo abakiliya bari bisutse ari benshi ntawazamuye ibiciro, abaguse batubwiye ko byari ibiciro bisanzwe.
 
 
Nyabugogo hari abaraye muri gare
Umuseke wageze muri gare ya Nyabugogo, hari bamwe bari bazamuye ibiciro by’ingendo kandi amasaha yo kugenda yarenze. Kujya i Rusizi byari Frw 10000 bamwe bayishyuye, ariko biza kuba ngombwa Police itegeka ko bayasubizwa.
    
 
Imodoka ya Trinity yerekeza Tanzania yagiye saa kenda za mugitondo barayireka iragenda, nta Munyarwanda wari wemerewe kugenda hagendaga abanyamahanga gusa.
Imodoka za Volcano zari zerekeje Uganda zasabwe gusubira muri Gare Nyabugogo, abagenzi basubizwa itike yabo.
 
Amabwiriza yageze no ku tubare ntiwari kumenya ko ari muri weekend
  
 
Amabwiriza ya Minisitiri w’Intebe mu rwego rwo guhangana n’ikwirakwira ry’icyorezo cya Coronavirus

Jean Paul NKUNDINEZA
UMUSEKE.RW
",https://umuseke.rw/saa-sita-zijoro-amabwiriza-mashya-yateye-benshi-guhaha-abandi-barara-ijoro-bagenda.html
"
          Lorenzo Sanz wabaye Perezida wa Real Madrid yahitanywe na Coronavirus          
      ","Lorenzo Sanz yapfuye ku wa Gatandatu tariki ya 21 Werurwe 2020, aguye mu bitaro, yari arwaye Coronavirus. Uyu yabaye Umuyobozi wa Real Madrid yo mu Cyiciro cya Mbere muri Espagne. 
Sanz yapfuye afite imyaka 76 y’amavuko, yayoboye Real mu mwaka wa 1995 – 2000. Icyo gihe Real Madrid yatwaye ibikombe bibiri bya Champions League.
Igikombe cya mbere ku buyobozi bwe Real Madrid yagitwaye mu 1998 itsinze Juventus ku mukino wa nyuma, hari hashize imyaka 32 idatwara iki gikombe.
Lorenzo San Duran umuhungu we yavuze iby’uru rupfu rwa Se abinyujije ku rubuga rwa Twitter.
Yagize ati “Data yitabye Imana. Ntabwo yari akwiye iherezo rimeze gutya. Umwe mu bantu beza, b’intwari kandi bakoraga cyane nabonye mu buzima bwange. Umuryango we na Real Madrid ni byo yashyiraga imbere.”
Lorenzo yavuye ku buyozi bwa Real Madrid atsinzwe na Florentino Perez mu 2000, niho Real Madrid yatangiriye ibihe bishya bya “Galácticos” (gukinisha abakinnyi bahenze cyane) itangira gukoresha amafaranga menshi.
Nyuma yo gutandukana na Real Madrid, Lorenzo Sanz yaguze ikipe ya Malaga mu 2006,  aza kuyigurisha muri 2010.
Lorenzo Sanz abaye umwe mu hitanywe na Coronavirus ufite aho ahuriye n’ibikorwa bya siporo ku Isi.
Jean Paul MUGABE
UMUSEKE.RW
",https://umuseke.rw/lorenzo-sanz-wabaye-perezida-wa-real-madrid-yahitanywe-na-coronavirus.html
"
         U Rwanda rwafashe ingamba zikomeye zirimo guhagarika ingendo no gufunga imipaka          
      ","Ku mugoroba wo kuri uyu wa gatandatu Leta y’u Rwanda yasohoye ingamba zikomeye zijyanye no guhagarika ikwirakwira ry’ubwandu bushya bw’icyorezo cya coronavirus, amasoko yafunzwe, moto ntizemerewe gutwara abagenzi, no kuva mu ngo nta mpamvu ntibyemewe, ikerekezo cy’ubuzima mu byumweru bibiri biri imbere kiragoye.
Minisitiri w’Ububanyi n’Amahanga Dr.Vincent Biruta yabwiye RBA ko imipaka y’u Rwanda ifunze, cyakora ko bitewe n’uburyo imigi imwe n’imwe nka Rubavu wegeranye cyane na Goma kimwe na Rusizi wegereye Bukavu, ngo harashyirwaho uburyo abahagarariye abandi muri Koperative bajya bambuka.
Ikindi ni uko imodoka zitwaye ibicuruzwa zaba izibivanye mu Rwanda zijya hanze n’izibyinjiza zo zemerewe kugenda.
Minisitiri w’Ubuzima, Dr. Ngamije Daniel we yavuze ko amasoko y’ibiribwa akomeza gukora ariko abacuruza ibintu bitihutirwa bo ngo ntibemerewe gucuruza.

 
Kuri uyu wa gatandatu nta murwayi mushya wa Coronavirus wagaragaye

UMUSEKE.RW
",https://umuseke.rw/u-rwanda-rwafashe-ingamba-zikomeye-zirimo-guhagarika-ingendo-no-gufunga-imipaka.html
"
         Musanze: Abantu 29 barimo umwana na Se bafunzwe kubera gusengera mu rugo          
      ","Amabwiriza yatanzwe na Minisiteri zitandukanye harimo iy’ubuzima  n’iy’ubutegetsi bw’igihugu abuza abaturage guhurira ari benshi ahantu hamwe mu rwego rwo kubarinda ko bakwandizanya virus ya corona. Hari abo muri Musanze babirenzeho Polisi ibata muri yombi.
Bose uko ari batatu ni Abadivantisiti bari bahuriye kwa Pasiteri witwa Eliphas Gatunguru. Abo Polisi yafashe ni Gatunguru, umuhungu we witwa Musabyimana n’undi mugore witwa Belia.
Bafatiwe mu murenge wa Gataraga.
Umuvugizi wa Polisi mu Ntara y’Amajyaruguru CIP Alexis Rugigana yabwiye Umuseke ko abantu bafashwe bose hamwe bari 29.
CIP Rugigana yibutsa abaturage kutirengagiza nkana amabwiriza ya Minisiteri y’ubuzima ngo bajye gusengura hamwe kandi bishobora gushyira ubuzima bwabo mu kaga.
Ati: “Ubutumwa ntanga ni uko nkuko Mister y’Ubuzima yabujije ko abantu guhurira ahantu ari benshi nko mu nsengero, mu butayu, mu byumba by’amasengesho n’ahandi, bagombye kubikurikiza.”
Avuga ko abazabirengaho Polisi izabafata kandi asaba inzego z’ibanze gukomeza gukorana na Polisi kugira ngo ibyemezo bya Minisiteri y’ubuzima n’iy’ubutegetsi bw’igihugu byubahirizwe.
Jean Pierre NIZEYIMANA
UMUSEKE.RW
 
",https://umuseke.rw/musanze-abantu-29-barimo-umwana-na-se-bafunzwe-kubera-gusengera-mu-rugo.html
"
         Nyarugenge: Bafashwe bacuruza inyama nk’uko badandaza inyanya          
      ","Polisi ikorera mu karere ka Nyarugenge mu murenge wa Gitega ku wa Kane taliki 19, Werurwe, 2020 yafashe abantu bane bacuruzaga inyama z’inka mu buryo bunyuranyije n’amategeko bazidandaza ku mifungo nk’udandaza inyanya. Abafashwe bose ni abagore bakaba barafatiwe mu kagari ka Akabahizi ariho bazidandazaga.
Umuvugizi wa Polisi mu mujyi wa Kigali, Chief Inspector of Police (CIP) Marie Goretti Umutesi avuga ko aba bagore bafashwe n’abakora irondo ry’umwuga ubwo bari bari mu kazi mu gihe cya saa moya n’igice z’umugoroba (19h30).
Ati:   “Ubwo abanyerondo bakorera muri uwo murenge bari mu kazi kabo ko gucunga umutekano nk’uko bisanzwe bageze mu mudugudu w’Ubumwe basanga abo bagore bari gucuruza izo nyama nk’uko badandaza inyanya, ibirayi cyangwa ibijumba.  Batatu muri bo bamaze kuzicuruza barindiriye mugenzi wabo wari ukizifite. Abanyerondo niko guhita bitabaza Polisi ikorera mu murenge wa Gitega irabafata.”
Abafashwe  bavuga ko izo nyama ari iziba zasigaye barangura mu ibagiro rya Nyabugogo iyo abazicuruza mu buryo bwemewe n’amategeko bamaze kugura.
Izi nyama bakaba bazicururiza mu tudobo bagenda bazitembereza mu baturage bwamara kugoroba bakarema iseta cyangwa agace bazicururizaho.
CIP Umutesi yabwiye abacuruza n’abatwara inyama batabifitiye uburenganzira ko ari icyaha gihanwa n’amategeko.
Yagize ati:  “Nta muntu n’umwe wemerewe gucuruza cyangwa gutwara inyama mu buryo ubwo aribwo bwose atabifitiye uburenganzira ahabwa n’ubuyobozi bugenga imicururize n’imitwarire y’inyama.”
Yibukije abantu bose bakora ibikorwa by’ubucuruzi bw’inyama ko bagomba kubikora babifitiye uburenganzira, ntibazitware mu buryo butemewe kandi ntibanazicuruze mu buryo bunyuranyije n’amategeko.
Avuga  ko zigomba gutwarwa n’imodoka zabugenewe kandi zigatwarwa n’ababifitiye ibyangombwa ndetse zigacururizwa ahabugenewe hafite isuku.
CIP Umutesi asaba abaturage kwirinda kugura inyama zigurishwe muri buriya buryo kuko bigoye kwizera ubuziranenge bwazo.
Izi nyama zafashwe zahise zitabwa mu butaka  naho aba bagore bashyikirizwa urwego rw’ubugenzacyaha rukorera kuri sitasiyo ya Nyarugenge ngo bakurikiranwe.
Iteka rya Minisitiri n°013/11.30 ryo ku wa 18/11/2010 ryerekeye itwarwa n’icuruzwa ry’inyama rigaragaza ko gutwara inyama mbisi zikonjesheje zigenewe kuribwa bigomba gukorwa ku buryo zitagaragarira abahisi n’abagenzi, zigomba kuba zitwikiriye neza kandi zikarindwa izuba, imvura, ibyondo, umukungugu n’amasazi.
Ingingo ya 3 y’iri teka ivuga ko inyama mbisi, zikonjesheje zidapfunyitse zitwarwa mu binyabiziga bipfutse kandi igice izo nyama zitwarwamo kitagira aho gihurira n’umushoferi, aho inyama zitwarwa hakaba hagomba kuba hashashemo ibyuma bikoze muri “zinc” cyangwa ikintu cyose kitagwa umugese.
RNP
Jean Pierre NIZEYIMANA
UMUSEKE.RW
 
",https://umuseke.rw/nyarugenge-bafashwe-bacuruza-inyama-nkuko-badandaza-inyanya.html
"
         Imibanire yacu na  Skol ni nka bisi yacitse feri- Perezida wa Rayon Sadate          
      ","*Ikibanza cya sitade baracyitweretse
*Ibya Skol natwe ni nka bus yacitse feri
*Yanga SC ntifite ubushobozi bwo kugura umukinnyi wa Rayon
*Rayon Sports iheruka guhemba abakinnyi muri Mutarama, 2020
*Igikombe cy’amahoro ni ‘nyirantarengwa’
Mu kiganiro Umuyozi wa Rayon Sports, Munyakazi Sadate ahamya ko ibiganiro na Skol bimeze nk’imodoka yacitse  feri.  Ibi yabitangaze mu kiganiro yagiranye n’abakunzi b’umupira w’amaguru kuri group ya Whatsap yitwa Ruhago yacu.
Ku gicamunsi cyo kuri uyu wa Gatanu taliki 20 Werurwe, 2020 Perezida wa Rayon Sports Sadate Munyakazi  yagiranye ikiganiro n’abakunzi b’umupira w’amaguru muri rusange ndetse n’abakunzi ba Rayon by’umwihariko.
Ni ikiganiro cyamaze isaha bamubaza ibibazo byerekeranye n’ubuzima bw’ikipe bakunda.
Kimwe mu bibazo byagarutsweho na benshi ni amasezerano ya Rayon Sports n’ikigo  Skol, bakabaza aho bigeze kugira ngo yongerwe.
Mu buryo buziguye, Sadate Munyakazi yaciye amarenga ko ibintu bitameze neza hagati ya Rayon Sports na Skol.
Yagize ati:  “Amasezerano ya Rayon Sports ari mu marembera. Mbona ameze nka bisi yacitse feri. Kuva natangira kuyobora iriya kipe nta faranga ryabo turabona. Duhora tuyishyuza.”
Yemeza ko amasezerano bafitanye n’uru ruganda abemerere kuba batandukana narwo.
Uwitwa Silva amubajije  iby’umushinga wa MK Card wagombaga gufasha Rayon Sports kwiyubaka, Munyakazi yagize ati : “Iby’umushinga wa MK Card bimeze nk’umwana wavutse agakikirwa agakambakamba, kandi mbona atangiye guhagarara n’ubwo ahagarara akagwa ariko ni rwo rugendo.”
Undi witwa Dodos amubajije iby’amakuru avuga ko hari abakinnyi barimo Kimenyi na kapiteni w’iyi kipe bashobora kwerekeza muri Yanga SC yo muri Tanzania, Sadate yamushubije ko Yanga idafite ubushozi bwo kugura umukinnyi muri Rayon Sports.
Ati: “Igikombe cya Shampiyona ntabwo turakivaho, abakinnyi bo kwerekeza muri Yanga ntabo kuko Rayon Sports ntabwo ari ikipe yo kugurisha abakinnyi muri Yanga Africa. Igikombe cy’amahoro cyo ni nyirantarengwa cyo rwose abagitekereza bakibagirwe. Tuzagitwara!”
Undi yamubajije amahirwe yo kugitwara, Sadate amusubiza ko kugeza ubu angana na 50%.
Yemeza ko hagomba gushyirwamo ingufu nyinshi kugira ngo bazagitware ariko akavuga ko kugitwara biri mu byihutirwa kandi by’ingenzi ku ikipe.
Ku byereyeke kumenya aho umushinga wo kubaka Stade ya Rayon Sports ugeze, yasubije ko ikibanza cyo kuyubakamo cyabonetse ariko yirinda kuvuga aho kiri.
Jean Paul MUGABE
UMUSEKE.RW
",https://umuseke.rw/imibanire-yacu-na-skol-ni-nka-bisi-yacitse-feri-perezida-wa-rayon-sadate.html
"
         Rusizi: Batswe amafaranga yo kubakisha ubwiherero bw’isoko babura icyo yakoreshejwe          
      ","Abarema isoko riri ku Cyambu cya Hepfu mu murenge wa  Nkanka mu karere ka Rusizi bavuga ko babangamirwa no kutagira ubwiherero kandi baratanze amafaranga yo kubwubakisha. Bisaba inzego z’ubuyobozi n’iz’umutekano kubakurikiranira iki kibazo kuko barambiwe kujya kubutira mu baturanyi. Hari abasore n’abagabo bihagarika mu Kivu…
Isoko rya Nkanka riri ku nkengero z’ikiyaga cya Kivu.  iyo uririmo ureba ikirwa cya Nkombo. Uba ureba kandi n’imisozi yo muri Repubulika ya Demukarasi ya Kongo.
Abarirema baturuka mu turere  duturiye kiriya kiyaga aritwo Rubavu, Rutsiro, Karongi,  Nyamasheke, na  Rusizi.
Bahahurira kandi n’abaturanyi babo bo muri Repubulika ya Demukarasi ya Kongo.
Rirema iminsi ibiri mu cyumweru ni ukuvuga ku wa Mbere no ku wa Gatanu.
Abarirema bavuga ko nta bwiherero rusange buhari.
Muzungu Felicien umaze imyaka 15 akorera muri iri soko yagize ati: “Ubwiherero buri hano ntibukomeye. Iyo ubugiyemo uba ufite ubwoba ko  wagwamo. Tubabazwa nuko  twatanze amafaranga ngo bawudusanire ariko ntitwamenye  icyo yakoreshejwe.”
Muzungu avuga ko barambiwe kujya gutira imfunguzo mu bandi bacuruzi kandi bagombye kuba bafite ubwiherero bwabo.
Mugenzi we witwa Jacques Bigirimana ati: “ Twatanze amafaranga yo kubaka ubwiherero  ariko ntibuhari.  Iki ni ikibazo ubuyobozi bukwiriye gukurikirana , amafaranga yo gukora isuku no kubaka ubwiherero hashize nk’umwaka tuyatanze.”
Avuga ko ‘ubuyobozi bugomba gukurikirana kiriya kibazo kuko aribwo  jisho ry’umuturage.’
Undi mucuruzi utarifuje ko amazina ye atangazwa avuga ko we na bagenzi be bibaza icyo amafaranga batanga nk’amahoro akoreshwa  kikabayobera.
Avuga ko iyo ubwiherero bafite budakomeye kandi bukoreshwa n’abantu benshi.
Bamwe iyo bananiwe kwihangana ngo bategereze uwabanje mu bwiherero bahitamo kwihagarika mu mazi cyangwa mu nkengero zayo imvura yagwa ikamukana umwanda.
Yaragenekereje asanga bukoreshwa n’abantu batari munsi ya 1000 ku munsi, aba barimo Abanyarwanda n’abaturage ba DRC baza kurema ririya soko.
Umuyobozi w’Akarere ka Rusizi wungirije ushinzwe imibereho myiza y’abaturage witwa Emmanuel Nsigaye avuga ko iby’icyo kibazo ntabyo yari azi.
Ati: “Icyo kibazo rwose sinari  nkizi ariko tuzagikurikirana.”
Avuga ko mbere y’uko gikurikiranwa kigakemuka, abakoresha ririya soko bagombye gukomeza kugira isuku, uko bishoboka kose.
Nsigaye ati: “Turabasaba kwimakaza  ingamba z’isuku ziba zatanzwe.”
Nkanka ni umwe mu mirenge 18 y’akarere ka Rusizi . Ihana imbibi n’Umurenge wa Bushenge wo mu karere ka Nyamasheke.
Photos@MuhireDonatien
Donatien MUHIRE
UMUSEKE.RW/Rusizi
",https://umuseke.rw/rusizi-batswe-amafaranga-yo-kubakisha-ubwiherero-bwisoko-babura-icyo-yakoreshejwe.html
"
         Kenny Rogers yapfuye          
      ","Umuhanzi wo ku rwego rw’isi wamenyekanye mu njyana zigenda gahoro ariko zifasha abantu kuruhuka witwa Kenny Rogers yapfuye afite imyaka 81. Ni umuhanzi wari umuhanga cyane k’uburyo yahawe ibihembo bya Grammy Award inshuro eshatu.
Rogers yabaye icyamamare cyane mu gihe cy’imyaka 20 ni ukuvuga guhera 1970 kugeza 1980.
Abo mu muryango we bavuga ko yazize urupfu rusanzwe. Ngo si COVID -19.
Yaguye iwe ari kumwe n’abo mu muryango n’inshuti ze.
Kenneth Ray Rogers yavutse taliki 21, Kanama, 1938.Yakoraga indi  mirimo irimo ubucuruzi, gukina filimi, akandika kandi akanaririmba indirimbo.
Yari umwe mu bagize itsinda ry’ibirangirire muri muzika ryitwa Country Music Hall of Fame.
Yari azi kuririmba ariko akanacuraga guitar ya bass.
Indirimbo ze zatangiye kumenyekana cyane muri 1967 gukomeza kugeza mu myaka ya 1990.
Guhera muri 1975 yakoze muzika wenyine ariko akajya akorana rimwe na rimwe n’abandi bahanzi muri country bakomeye nka Dolly Parton na Sheena Easton ndetse na Lionel Richie.
Imwe mu ndirimbo yakoze zigakundwa kurusha izindi zose ni iyo yise ‘The Gambler’. Iyi yayikoze muri 1978.
Mu buzima bwe bwose yakoze indirimbo zirenga 120 akaba yaragurishije albums miliyoni 100 ku isi hose.
Ibi byatumye aba umwe mu bahanzi bake bagurishije album nyinshi kurusha abandi babayeho.
The Gambler

Jean Pierre NIZEYIMANA
UMUSEKE.RW
",https://umuseke.rw/kenny-rogers-yapfuye.html
"
         Rwanda: Abanduye Coronavirus bageze kuri 17          
      ","Imibare mishya yatangajwe na Minisiteri y’Ubuzima ku bijyanye n’ubwandu bushya bwa Coronavirus mu Rwanda, abantu batandatu bashya bapimwemo iki cyorezo bituma imibare y’abarwaye Covid-19 igera ku bantu 17.
Minisiteri y’Ubuzima buri joro, ahagana saa tatu batangaza uko imibare y’abanduye Coronavirus iteye mu gihugu.
Itangazo ryo kuri uyu wa gatanu tariki 20 Werurwe 2020 rigaragaza ko abantu batandatu barimo abanyamahanga batatu n’Abanyarwanda batatu basanzwemo Coronavirus.

Imibare itangwa n’Ishami ry’Umuryango w’Abibumbye ryita ku Buzima (OMS/WHO) igaragaza ko abafashwe na Coronavirus ari 234,073 abagera ku 9,840 yarabahitanye, icyorezo kimaze kugera mu bihugu 177 ku Isi.
UMUSEKE.RW
",https://umuseke.rw/rwanda-abanduye-coronavirus-bageze-kuri-17.html
"
         Muhanga: Abakozi bibukijwe ko gukorera mu rugo bidakuraho kubahiriza amasaha y’akazi          
      ","Ubuyobozi bw’Akarere ka Muhanga bwasabye abakozi bako, abo mu Mirenge n’abo mu Tugari ko bamwe muri bo bagomba gukorera akazi mu ngo mu rwego rwo gukomeza kwirinda icyorezo cya Coronavirus. Buvuga kandi ko nubwo bazajya bakorera mu rugo ariko bazajya bubahiriza amasaha y’abakozi ba Leta asanzweho.
Iki kemezo cyashyizwe mu bikorwa kuri uyu wa gatanu tariki ya 20 Werurwe 2020.
Umuyobozi w’Akarere ka Muhanga, Kayitare Jacqueline yabwiye Umuseke ko muri buri Shami (Unité) ku rwego rw’Akarere hazajya hasigara umukozi umwe, abandi bose bagakorera akazi mu rugo.
Mayor Kayitare avuga abazaba bari gukorera mu rugo bazajya bakora amasaha y’akazi agenga abakozi ba Leta nk’uko bisanzwe, kandi bagatanga raporo igaragaza akazi yakoze.
Umunyamabanga Nshingwabikorwa w’umusigire w’Umurenge wa Nyarusange, Ruzindana Fiacre avuga ko  ku rwego rw’Umurenge, hari abakozi 3 bazajya bakira abaturage bake bafite ibibazo byihutirwa.
Yagize ati “Mu bakozi 11 b’Umurenge, batatu ni bo baje ku kazi, abandi bose bari mu rugo barakorera kuri interineti.”
Ruzindana avuga ko muri buri Kagari hari umukozi umwe gusa uzajya asimburana na bagenzi be kabiri mu Cyumweru.
Habarurema Emmanuel umwe mu baturage avuga ko iki kemezo ntacyo gitwaye abaturage kuko aho kwandura Coronavirus,  bahererwa  Serivisi  mu ngo.
Yagize ati “Iyi ndwara ni icyorezo gihangayikishije isi ni ngombwa ko tuyifatira ingamba zo kuyirinda.”
Ubuyobozi bw’akarere buvuga ko iki kemezo kitara kitareba abakozi bo mu ishami ry’Ubuzima kuko ari bo bashinzwe gukurikirana gahunda yo gukangurira abaturage isuku.
Mu rwego rwo korohereza abaturage kubona serivisi, Ubuyobozi bw’Akarere n’Imirenge bwabashyiriyeho numero za buri mukozi bazajya bashakaho serivisi ndetse na Email akoresha.
MUHIZI ELISÉE
UMUSEKE.RW/Muhanga
",https://umuseke.rw/muhanga-abakozi-bibukijwe-ko-gukorera-mu-rugo-bidakuraho-kubahiriza-amasaha-yakazi.html
"
         Kigali: Igenzura ry’umunsi 1 ryasize abacuruzi baciwe Miliyoni 1,6Frw kuko bazamuye ibiciro          
      ","Minisiteri y’ubucuruzi n’inganda ku bufatanye n’izindi nzego bakoze igenzura mu masoko  yo mu mujyi wa Kigali rigamije kureba niba ibyasabwe biri kubahirizwa birimo kudahanika ibiciro bitwaje icyorezo cya Coronavuris. Hari abaciwe amande ya 1 680 000 Frw.
Aba bacuruzi 24 bakorera mu mujyi wa Kigali barimo 13 bo muri Nyarugenge na bane (4) bo mu Isoko rya Kimironko mu karere ka Gasabo biganjemo abazize kutamanika ibiciro ku nzu bacururizamo kandi byarasohotse mu mabwiriza aherutse kujya hanze.
Iri genzura ryakonzwe mu masoko manini n’ahandi hakorerwa ubucuruzi mu mujyi wa Kigali, ryagaragaje ko hari abacuruzi bazamuye ibiciro ku biribwa abandi bagakoresha iminzani idafite ubuziranenge hakaba n’abandi batanga inyemezabuguzi zitajyanye n’igihe.
Iri genzura rikozwe nyuma y’uko mu Rwanda hagaragaye icyorezo cya Coronavirus, ryabanjirijwe n’amabwiriza yasohowe na Minisiteri y’Ubucuruzi n’inganda ryerekana bimwe mu bicuruzwa n’ibiciro bitagomba kurenza.
Minisiteri y’Ubucuruzi n’inganda yari yasabye abacuruzi bose kubahiriza ibikubiye mu itegeko no 35/2012 ryo ku wa 21/09/2012 rigenga ihiganwa no kurengera abaguzi, n’itegeko 35/91 ryo ku wa 5/09/1991 kuko ryavuguruwe  n’itegeko no 15/2001 ryo ku wa 28/1/2001.
Minisiteri y’Ubucuruzi n’Inganda yibukije abacuruzi ko uzafatwa anyuranya n’aya mategeko azahanwa n’ingingo ya 52 ndetse n’ingingo ya 55 zigize itegeko rigena ihiganwa no kurengera umuguzi.
Ivuga kandi ko mu bihano bahabwa harimo kuguhaniswa  gukurwaho  guhera kuri 5% kugeza ku 10% by’umusaruro w’ikigo cye mu mwaka ukurikiyeho cyangwa agahanishwa kwishyura amande ari hagati y’ibihumbi 20 by’amafaranga y’u Rwanda  kugeza kuri miliyoni eshanu z’amafaranga y’u Rwanda mu gihe umucuruzi yaba ananiwe kwerekana impapuro zigaragaza ibicuruzwa bye mu mwaka.
Minisiteri y’ubucuruzi n’inganda kandi ivuga ko nk’uko biteganywa n’ingingo ya 27 ni ya 29 y’itegeko no 35/91 ryo ku ya 5 kanama 1991 rigena imitunganyirize y’ubucuruzi bw’imbere mu gihugu, leta ishobora gutanda ihazabu y’inyongera isaba uwagaragayeho uko kunyuranya n’amategeko kwishyura inyungu yungutse ku muguzi no guhagarika ibikorwa by’ubucuruzi byateye ayo makosa mu gihe cy’amazi atatu.
Bamwe mu bacuruzi bafatiwe muri biriya bikorwa by’uburiganya bahitaga basabwa gusubiza amafaranga arenga ku biciro remezo ababaga bamaze kugura bimwe mu bicuruzwa.
Minisiteri y’Ubucuruzi n’Inganda ivuga ko nta mpamvu yo kuzamura ibiciro kuko ibyo bariho bacuruza baba barabiranguye mu gihe cy’amezi abiri ashize kandi baba bararanguye ku biciro bisanzwe.
Josiane UWANYIRIGIRA
UMUSEKE.RW
",https://umuseke.rw/kigali-igenzura-ryumunsi-1-ryasize-abacuruzi-baciwe-miliyoni-16frw-kuko-bazamuye-ibiciro.html
"
         UPDATE-Kabgayi: 2 bari bashyizwe mu kato basanze nta Coronavirus bafite          
      ","UPDATE: Ubuyobozi bw’Akarere ka Muhanga buratangaza ko ba bagabo babiri bari bashyizwe mu kato bakekwaho ko bafite ubwandu bwa Coronavirus basuzumwe bagasanga batabufite.
*Umwe wari umaze iminsi mu kato i Muhanga basanze arwaye ibicurane bisanzwe arataha
Abagabo babiri mu Bitaro bya Kabgayi bari mu kato bakekwaho indwara ya Coronavirus, Umuyobozi Mukuru w’Ibitaro, Dr.Nteziryayo Philippe avuga ko bategereje igisubizo k’ibizamini bafashwe.
Dr. Nteziryayo avuga ko bariya bagabo biyongera kuri mugenzi wabo na we wakekwagwaho COVID-19 ariko bamusuzumye basanga arwaye ibicurane bisanzwe.
Yavuze ko uyu munsi uriya mugabo yahise ataha ajya iwe mu rugo.
Dr. Nteziryayo avuga ko abagabo babiri bafite ibimenyetso Abaganga bahereyeho babafata ibizamini.
Yagize ati: “Ibizamini by’umuntu wa mbere dukekaho Virusi twabyohereje muri Laboratwari y’Igihugu (Kacyiru/Kigali) dutegereje ko baduha igisubizo.”
Umuyobozi w’Ibitaro bya Kabgayi yavuze ko umuntu wa kabiri ukekwaho Coronavirus muri aba bagabo babiri arimo gusuzumwa muri uyu mugoroba, abashinzwe kubyemeza ngo bazabaha igisubizo ku munsi w’ejo.
Umugabo umwe muri bariya yageze mu Bitaro bya Kabgayi ku gicamunsi cyo kuri uyu wa kane tariki 19 Werurwe, yabwiye abaturanyi be ko yakoranaga n’abanyamahanga (Abashinwa) mu Mujyi wa Kigali, agakeka ko “bashobora  kuba baramwanduje”.
Umuyobozi w’Akarere ka Muhanga Kayitare Jacqueline yabwiye Umuseke ko bashyizeho itsinda ry’Abaganga n’Abakozi bo mu ishami ry’Ubuzima bahoraho, bakaba basimburana ijoro n’amanywa bigisha abaturage kugira umuco w’isuku, ari na ko bakurikirana ikibazo cy’abakekwaho Coronavirus kugira ngo uwo igaragayeho ajyanwe kwa muganga i Kabgayi.
Kayitare yagize ati: “Ndagira abaturage inama yo gukaraba no kwimakaza isuku, ubwo bukangurambaga bukwiye kugera ku baturage bose.”
Dr. Nteziryayo Philippe Umuyobozi w’Ibitaro bya Kabgayi avuga ko hari inyubako y’ibyumba bibiri n’ubwiherero  bateganyirije kuba bashyiramo abagaragara bakekwaho Coronavirus, gusa avuga ko mu gihe umubare w’abayikekwaho wakwiyongera batayikwirwamo.
Minisiteri y’Ubuzima nirwo rwego rwemerewe gutangaza amakuru mashya ku cyorezo cya Coronavirus mu Rwanda, igaragaza ko abantu 11 ari bo bamaze gupimwamo iyo virus.
Ku gicamunsi cyo ku wa Gatanu tariki ya 20 Werurwe 2020, ubuyobozi bw’akarere ka Muhanga bwatangaje ko bariya bagabo bakekwagaho kiriya cyorezo basanzwe batakirwaye.
MUHIZI ELISÉE
UMUSEKE.RW/Muhanga.
",https://umuseke.rw/update-kabgayi-2-bari-bashyizwe-mu-kato-basanze-nta-coronavirus-bafite.html
"
         Uko hari abari gukorera mu rugo n’abanyeshuri bigire mu rugo- REB          
      ","Umuyobozi Mukuru w’Ikigo gishinzwe guteza imbere uburezi (REB/Rwanda Education Board), Dr Irene Ndayambaje yibukije abanyeshuri ko nubwo batashye ariko badakwiye kugenda ngo biyicarire ahubwo ko bakwiye gukomeza kwiyungura ubumenyi.
Mu mpera z’icyumweru gishize, Abanyeshuri basanzwe bacumbitse mu bigo bigamo baracyuwe mu rwego rwo kwirinda icyorezo cya Coronavirus (COVID-19) cyari kimaze kugaragara mu Rwanda muri iyo minsi.
Iki gikorwa cyatangiriye ku banyeshuri biga mu bigo by’amashuri byo mu ntara y’Amajyepfo, Minisiteri y’Uburezi itangaza ko ubu abanyeshuri bose bamaze kugera mu rugo.
Umuyobozi w’Ikigo cy’Igihugu gishinzwe Iterambere ry’Uburezi (REB), Dr Irene Ndayambaje avuga ko kiki cyorezo cyahinduye ubuzima busanzwe bw’abatuye Isi muri rusange bityo ko “N’abashinzwe uburezi ntabwo twicaye.”
Avuga ko abanyeshuri bajya gutaha basabwe gutahana ibikoresho by’ibanze bakenera bikabafasha gukomeza kwihugura mu masomo, ndetse ubu ku ikoranabuhanga rya murandasi hakaba hariho amakusanyirizo y’ubumenyi yashyizweho amasomo yose ndetse n’integanyanyigisho byakunganira aba banyeshuri n’abarezi babo.
Hakimara kugaraga umuntu wa mbere ufite ubwandu bw’iki cyorezo mu Rwanda, Guverinoma yahise isaba abaturarwanda kwirinda ingendo zitari ngombwa ndetse ubu bimwe mu bigo na Minisiteri bya Leta byabaye bihagaritse ibikorwa byo kwakira ababigana.
Izi ngamba kandi zirimo no kuba abashobora gukorera mu rugo akazi basanzwe bakora, baguma mu rugo akaba ari ho buzuriza inshingano zabo.
Dr Irene Ndayambaje avuga ko ubu buryo bukwiye kuyobokwa n’abanyeshuri. Ati “Dutangiye gutekereza ngo ‘ni gute abantu bakomeza kwiga kandi baticaye imber eya mwarimu mu ishuri runaka.”
Akomeza agaruka ku ngamba ziri gufatwa na Guverinoma y’u Rwanda nk’uburyo bwo kwishyurana hifashishijwe ikoranabuhanga, akavuga ko ubu mu bice byinshi by’igihugu bigeramo iri koranabuhanga ku buryo abanyeshuri bari mu rugo bashobora kuryifashisha bagakomeza kwiyungura ubumenyi.
Ati “Nta mpamvu rero y’uko twavuga ko uburezi bubaho gusa ari uko umuntu yicaye mu cyumba cya Groupe Scolaire runaka imbere ya mwarimu, tugomba no gutekereza kandi tukanashyira mu bikorwa ingamba z’ikoranabuhanga mu burezi.”
Agaruka ku bari mu bice bitageramo ririya koranabuhanga cyangwa abadafite amikoro yo kurigeraho, avuga ko hatekerezwa n’ubundi buryo bwakunganira ubw’Ikoranabuhanga kandi bugera kuri benshi.
Muri iki kiganiro yagiranye na Radio Flash FM yagize ati “Ese nk’iyi radiyo turi kuganira ko na yo ikurikirwa n’abantu benshi nta buryo twaganira namwe mukajya muduha n’iyo yaba iminota mirongo itanu (50) ku munsi, na Radio ishobora kwifashishwa mu kwigisha.”
Abanyeshuri bagitaha, Minisiteri y’Ubuzima yatangaje ko iki cyemezo ari icy’ibyumweru bibiri ndetse ko n’ubundi bari bagiye kujya mu bizamini ku buryo bazasubirayo bahita babikora ubundi bagakomerezaho amasomo y’igihembwe cya kabiri.
Avuga ko igihe abanyeshuri bazasubirira ku Ishuri bose batazaba bari ku rwego rumwe kuko hazaba hari ababashije kwiyungura ubumenyi abandi bataragize ayo mahirwe bityo ko hazabanza kubaho igihe cyo kubanza kubashyira ku murongo umwe ubundi hakorwe ibizamini.
UMUSEKE.RW
",https://umuseke.rw/uko-hari-abari-gukorera-mu-rugo-nabanyeshuri-bigire-mu-rugo-reb.html
"
         Abafana ba Rayon bamaze kwitanga Miliyoni 1Frw, Sadate  ati “turashaka 20”          
      ","Abafana ba Rayon Sports bakusanyije amafaranga arenga miliyoni 1 Frw mu gikorwa cyatangajwe n’ubuyobozi bw’ikipe cyo gushyigikira iyi kipe mu gihe itari gukina.
Ejo hashize umuyobozi wa Rayon Sports, Munyakazi Sadate yatanze ubutumwa busaba abakunzi b’iyi kipe kwitanga uko bifite kugira ngo ikipe yabo idasenywa n’icyorezo cya Coronavirus cyahagaritse ibikorwa byinshi bihuza abantu benshi birimo n’umupira w’amaguru.
Kuva hatangazwa iyi ntabaza ya Sadate, abafana b‘iyi kipe bamaze gutanga miliyoni 1 y’amafaranga y’u Rwanda.
Mu butumwa yanyujije ku rubuga rwa Twitter, Sadate yavuze  abakunzi ba Rayon Sports bamaze  gutanga arenga miliyoni 1 abasaba gukomeza gufasha iyi kipe.
Yagize ati “Nyuma y’uko ejo mbasabye gutera inkunga Équipe yanyu ariyo yacu, duhereye ku giceri cy’ijana ndagira ngo mbamenyeshe ko mwakoze igikorwa gikomeye kuko mwegeranyije amafaranga 1.045.752frw mwikomere amashyi kadi igikorwa kirakomeje turashaka kugera kuri 20 millions.”
Ubusanzwe Rayon Sports amafaranga yayo menshi ikoresha mu bikorwa byayo bya buri munsi iyakura mu bafana bayo bab abitanga ndetse n’abaza kuyishyigikira ku kibuga mu mikino iba yakiriye.
Kugeza ubu ntabwo bizwi igihe shampiyona izasubukurirwa, abantu bakaba bakomeje gukangurirwa kwirinda aho bishoboka bakaguma mu rugo, mu kurinda ikwirakwiza rya COVID-19.
Jean Paul MUGABE
UMUSEKE.RW
",https://umuseke.rw/abafana-ba-rayon-bamaze-kwitanga-miliyoni-1frw-sadate-ati-turashaka-20.html
"
         Muri ‘One Dollar Campaign’ hari abasohotse bagarutse barabirukana ngo batanduza abandi          
      ","Bamwe mu rubyiruko baba mu nyubako izwi nka ‘One Dollar Campaign’ yubakiwe abana barokotse Jenoside yakorewe Abatutsi badafite imiryango, baraye hanze buracya nyuma yo kwangirwa kwinjira ngo kugira ngo batanduza bagenzi babo icyorezo cya Coronavirus (COVID-19). Bari barenze ku mabwiriza yo kudasohoka, bo bavuga ko bari bagiye gushaka imibereho kuko hariya badahabwa byose.
Bavuga ko kuva ku cyumweru baburiwe kudakora ingendo zitari ngombwa kugira ngo birinde icyorezo icyo gihe cya Coronavirus cyari kimaze umunsi umwe kigeze mu Rwanda.
Umwe muri bo utifuje ko atangazwa, avuga ko hariya baba babagenera amafaranga y’ishuri, amafunguro ndetse n’icumbi ku buryo iyo hari ubonye akaraka yagakora kugira ngo abone n’akenda ko kwambara.
Ngo ku cyumweru habaye inama y’umuburo yo kwitwararika kugira ngo batandura ariko ku wa Gatatu tariki ya 18 Werurwe haba inama idasanzwe isaba abafite akazi kuba bagahagaritse kandi ngo hakaba hari benshi bagafite.
Umwe mu baraye barajwe hanze avuga ko batumvikanye kuri iki cyemezo kuko abayobozi bakibafatiye na bo ubwabo bataha hanze ndetse hariya bakaba bafite abakozi bo mu gikoni k’uburyo bose bashobora kubazanira iki cyorezo.
Ati “Ntabwo tuzi aho baba bagiye, barara hanze, bafite abagore, hari abakora isuku na bo baraza bakinjira bagakoropa, tuti rero ntabwo turi kubyumva ukuntu twebwe muzaduha akato mugatuma tutajya gukora kandi mwe muza n’abakora isuku n’abateka bakiza.”
Avuga ko abafite akazi banze kugahagarika batamenyesheje abakoresha babo bityo bakora ibishoboka byose basohoka mu gipangu bajya gukora nk’ibisanzwe.
Ngo ejo mu masaha yo gufata ifunguro ry’amanywa, bakoze igenzura niba bose bahari, banzura ko abasohotse bagomba kwirukanwa kuko barenze ku mabwiriza ndetse babasaba kutinjiramo ngo kuko bashobora kuba bazanye kiriya cyorezo.
Avuga ko uyu mwanzuro wo kubirukana wafashwe nijoro nko mu ma saa tanu (23h00) ku buryo byari binagoye no kubona aho bajya gucumbika muri icyo gicuku.
Ni icyemezo kitakiriwe neza na bagenzi babo basanzwe babana muri iriya nyubako bahise bagaragaza ko batakishimiye barahaguruka barakirwanya.
Umunyamabanga Nshingwabikorwa w’Umurenge wa Kinyinya, Umuhoza Rwabukumba avuga ko hariya baba hari hafunzwe, ababirenzeho bagashaka inzira zitemewe kugira ngo basohoke.
Uyu muyobozi avuga ko iki kibazo bakimumenyesheje ejo hamaze kumenyekana batanu bari basohotse aho bagarukiye bakabuzwa kwinjira kuko batazi icyo bari bazanye ariko we akagira inama ubuyobozi bwa hariya gufata umwanzuro utabangamira bariya bana.
We avuga ko atari ashyigikiye icyemezo cyo kubirukana ahubwo ko yavugaga ko niba ubuyobozi bwari bufite impungenge ko bariya basohotse bashobora kuba bazanye kiriya cyorezo baba bashyizwe ahantu bagasuzumwa ubundi bakagaruka mu buzima basanzwemo.
Uyu muyobozi w’Umurenge wa Kinyinya avuga ko mu biganiro yagiranye n’ubuyobozi bwo muri iriya nyubako akabagira inama yo gukaza ingamba zo gukomeza kwirinda nko kuba bagabanya abakozi ba hariya bataha basanzwe bataha bakagaruka.
Ubwo twandikaga iyi nkuru, twamenye andi makuru ko kuri iriya nyubako iri i Kinyinya ubu hateranye inama yo kwiga iki kibazo.
Twagerageje kuvugisha ubuyobozi bwa AERG busanzwe bufite imicungire y’iriya nyubako ntibarabasha kutwitaba, turakomeza kugerageza.
Turakomeza gukurikirana iyi nkuru…
Jean Paul NKUNDINEZA
UMUSEKE.RW
",https://umuseke.rw/muri-one-dollar-campaign-hari-abasohotse-bagarutse-barabirukana-ngo-batanduza-abandi.html
"
         Kuva Coronavirus yagera mu Rwanda bwije hatabonetse umurwayi wayo          
      ","Kuri uyu wa Kane, Minisiteri y’Ubuzima yatangaje ko nta murwayi wagaragaweho ubwandu bw’iki cyorezo mu gihe kuva yagaragara ku wa Gatandatu w’icyumweru gishize nta munsi wari waciyemo hatagaragaye ufite ubwandu bw’iki cyorezo.
Kuva tariki ya 14 Werurwe, mu masaaha y’umugoroba abanyarwanda babaga bategereje kumenya amakuru agezweho kuri iki cyorezo kuko ari bwo Minisiteri y’Ubuzima yatambutsaga uko byifashe n’abantu baba bagaragaweho iki cyorezo cyugarije Isi.
Ku wa 14 Werurwe ubwo hagaragaraga umurwayi wa mbere wa Coronavirus, bwarakeye ku wa 15 Werurwe hongera kugaragara abandi bantu bane barimo abanyarwanda batatu bafite kiriya cyorezo.
Naho ku wa 16 Werurwe na bwo hagaragaye abandi bantu babiri barimo Umunyarwanda n’umudage bafite ubwandu bukeye bwaho tariki ya 17 haboneka umuntu umwe.
Ku itariki ya 18 bwo hagaragaye abarwayi batatu baje biyongera ku bandi umunani bahita baba 11 ari na bo ubu bamaze kwemezwa mu Rwanda ko barwaye iki cyorezo mu gihe ejo hashize tariki ya 19 Werurwe bwo nta murwayi wagaragaye.
Bamwe mu bakoresha imbuga nkoranyambaga bagiye bagaragaza ko bishimiye aya makuru bafashe nk’ihumure kuko bishobora kuba bitanga ikizere ko ikwirakwira ry’iki cyorezo rishobora kutazagira ubukana buri hejuru nk’uko byagenze mu bihugu bimwe na bimwe.
Minisiteri y’Ubuzima itambutsa aya makuru mashya ku bafite ubwandi bw’iki cyorezo, aya makuru anaherekezwa no kwibutsa abaturarwanda ingamba zo gukomeza kwirinda ikwirakwira ry’iki cyorezo.
Ikigo k’igihugu cy’Ubuzima RBC cyo kivuga ko abarwayi ba COVID-19 bari kwitabwaho mu kigo nderabuzima cya Kanyinya mu mujyi wa Kigali kandi ko bakomeje kumererwa neza ndetse ko harimo abatoye ka mitende ku buryo hari ababyuka bakora imyitozi ngororamubiri aho barwariye.
Tariki ya 19 nta murwayi wagaragaye:

UMUSEKE.RW
",https://umuseke.rw/kuva-coronavirus-yagera-mu-rwanda-bwije-hatabonetse-umurwayi-wayo.html
"
         Perezida Kagame yakiriye ubutumwa bwa mugenzi we Sisi wa Misiri          
      ","Perezida Paul Kagame uyu munsi yakiriye Minisitiri w’Intebe wa Misiri, Sameh Shoukry wazanye ubutumwa bwa Perezida Abdel Fattah el-Sisi w’iki gihugu.
Ibiro by’Umukuru w’Igihugu byatangaje ko Minisitiri w’Ububanyi n’Amahanga wa Egypt, Sameh Shoukry yakiriwe muri Village Urugwiro uyu munsi.
Perezida Abdel Fattah el-Sisi ni we wasimbuye Perezida Paul Kagame ku mwanya wo kuyobora umuryango wa Africa Yunze Ubumwe.
Mu ntangiro za Gashyantare 2019, Perezida Kagame yahererekanyije ububasha bwo kuyobora uyu muryango waranzwe n’impinduka ubwo Kagame yari awuyoboye dore ko ari na bwo hanasinywe amasezerano y’Isoko rusange rya Africa.
Icyo gihe Perezida Kagame yizeje mugenzi we Sisi ubufatanye mu buyobozi bw’uyu muryango ushyize imbere impinduka z’umugabane wa Africa ufatwa nk’uwasigaye inyuma ugereranyije n’indi yo ku mubumbe w’Isi.
Perezida Kagame kandi yavuze ko yizeye ko mugenzi we Abdel Fattah el-Sisi azakomeza kugeza Africa mu nzira iganisha uyu mugabane ku byiza.
Muri 2017, Perezida Abdel Fattah el-Sisi yagiriye uruzinduko mu Rwanda rw’iminsi ibiri anasura ibikorwa binyuranye birimo gusura urwibutso rwa Jenoside rwa Kigali ruri ku Gisozi mu karere ka Gasabo.
Icyo gihe ubwo yazaga mu Rwanda yanagariye na mugenzi we Perezida Kagame ku mubano w’ibihugu byombi, hanasinywa amasezerano atandukanye arimo arebana n’ishoramari.
Umubano w’ibihugu byombi ugaragara cyane mu bijyanye n’ibya gisirikare kuko u Rwanda rwohereza abasirikare muri kiriya gihugu gukurikirana amasomo n’amahugurwa yihariye.
Mu bijyanye n’ubucuruzi, u Rwanda rwohereza mu Misiri ibicuruzwa byiganjemo icyayi n’ikawa bifite agaciro kagera muri miliyoni 30 USD mu gihe Misiri yo yohereza mu Rwanda ibicuruzwa bifite agaciro ka miliyoni 64 USD.
Martin NIYONKURU
UMUSEKE.RW
",https://umuseke.rw/perezida-kagame-yakiriye-ubutumwa-bwa-mugenzi-we-sisi-wa-misiri.html
"
         Muzasengere mu rugo ariko ntimuzibagirwe gutura-Pasiteri wo mu Badivantisiti          
      ","Umuyobozi w’Intara ya Gitarama mu itorero ry’Abadivantisiti w’Umunsi wa Karindwi Pasiteri Jean Franҫois Habyarimana  yasohoye itangazo ryibutsa abayoboye b’idini kuzakurikiza gahunda yo gusengera mu ngo zabo ariko bakibuka gutura. Ngo ibyera by’Uwiteka bazabimuhe, ndetse ababishoboye bakoreshe compte( account) ya banki ariko bimugere ho.
Ingingo ya mbere itangira yibutsa abayoboke ba ririya dini kuzakurikiza inama bahabwa n’inzego za Leta, bakita ku isuku, gusengera abatuye isi muri rusange n’abamaze kugerwaho na coronavirus by’umwihariko kandi bagahindukirira Imana bakareka Satani.
Ingingo ya gatanu igira iti: “ Ku isabato buri muryango uzateranira mu rugo kandi gahunda zose nk’uko zikorwa ku munsi w’isabato zizakurikizwe( Ishuri ry’isabato, indirimbo, gutanga icyacumi n’amaturo.) Buri muryango ni itorero. Ayo maraporo azashyikirizwe abayobozi b’igihande nabo bayashyikirize umubitsi. Abatabona uko bahura n’umubitsi ariko bakabona uburyo bagera kuri banki turabaha nomero za konti mwashyiraho Ibyera by’uwiteka. Mwakoresha n’ubundi buryo bw’ikoranabuhanga.”
Abajijwe icyo ‘Ibyera by’Uwiteka’ bivuze, Pasiteri Habyarimana ati: “ Birumvikana ko ari amafaranga.”
 
Jean Pierre NIZEYIMANA
UMUSEKE.RW
",https://umuseke.rw/muzasengere-mu-rugo-ariko-ntimuzibagirwe-gutura-pasiteri-wo-mu-badivantisiti.html
"
         Sadate yasabye abakunzi ba Rayon kwitanga ngo ikipe yabo idasenywa na Coronavirus          
      ","Perezida wa Rayon Sports, Munyakazi Sadate yatanze ubutumwa busaba abakunzi b’iyi kipe kwitanga uko bifite kugira ngo ikipe yabo idasenywa n’icyorezo cya Coronavirus cyatumye Shampiyona y’umupira w’amaguru iba ihagaze.
Mu butumwa yanyijije ku rubuga rwa Twitter, Sadate yavuze ko muri ibi bihe ikipe ya Rayon Sports ikeneye imbaraga z’abakunzi bayo.
Yagize ati  “Équipe wihebeye iragukeneye burya Inshuti nyanshuti uyibona mu bihe bikomeye, Turwanye Coronavirus tunaharanira ko itadusenyera Équipe ni wowe ni njyewe bo gufasha Rayon kudasenywa na Cov 19…”
Uyu muyobozi wa Rayon Sports yakomeje asaba abakunzi bayo kwitanga uko bifite ku buryo n’ufite igiceri cya 100 Frw yatanga umusanzu we.
Ati “…utanga icyo ushoboye, kanda *610# hera ku giceri cy’i 100 uraba…”
Ikipe ya Rayon Sports itari guhirwa muri Shampiyona y’umupira w’amaguru iherutse guhagarikwa kubera Coronavirus, biherutse gutangazwa ko ishobora gutandukana n’umufatanyabikorwa wayo w’imena Skol.
Ubusanzwe Rayon Sports amafaranga yayo menshi ikoresha mu bikorwa byayo bya buri munsi iyakura mu bafana bayo baba abitanga ndetse n’abaza kuyishyigikira ku kibuga mu mikino iba yakiriye ku buryo bishobora kuyigora muri ibi bihe Shampiyona yahagaze kandi abakinnyi n’abayobozi bayo bakaba bakomeje guhembwa.
Kuwa kabiri w’iki cyumweru kandi, Sadate na bwo yifashishije Twitter yari yavuze ko yumvise amakuru yatangajwe na bimwe mu bitangazamakuru byo mu Rwanda ko Rayon Sports imaze amezi ane idahemba abakinnyi bayo.
Uyu muyobozi wakunze kumvikana arengera ikipe ye cyane, yabeshyuje aya makuru, avuga ko nta mukinnyi n’umwe ibereyemo ikirarane.
Icyo gihe yagize ati “Wenda ntituzi imbere ariko aho tuva turahazi.”
Rayon Sports ifite igikombe cya shampiyona y’umupira w’amaguru ya 2018-2019, yatangiye imikino ya shampiyona ya 2019-2020 iri mu zihatanira igikombe gusa bisa nk’ibiri kugenda bikomera kuko mukeba wayo APR FC iyirusha amanota atandatu ikaba ari na yo iyoboye urutonde rw’agateganyo n’amanota 57 mu gihe Rayon ifite 51.
Mu mukino iheruka gukinana na Gicumbi ya nyuma, Rayon Sports yanganyije n’iriya kipe y’akarere ka Gicumbi 1-1.
Sadate wanagarutse kuri uyu mukino, yavuze ku ifoto yacicikanye ku mbuga nkoranyambuga igaragaza bamwe mu bafana b’ikipe ya Rayon buriye ibiti ngo babashe kureba ikipe yabo kuko hari hamaze gusohoka amabwiriza abuza abantu kujya ku bibuga kureba imipira.
Yashimye ziriya nkoramutima z’ikipe yabo gusa avuga ko itababaniye kuko itatsinze, ndetse ko yabuze ibisobanuro atanga uretse kwisegura gusa.
Mu butumwa yatanze kuri uriya mukino, yasoje agira icyo asaba abakinnyi b’iyi kipe agira ati “Mwibuke ko Rayon Sports ari iy’abafana, ubwitange bwiyongere please [ndabinginze].”
Josiane UWANYIRIGIRA
UMUSEKE.RW
",https://umuseke.rw/sadate-yasabye-abakunzi-ba-rayon-kwitanga-ngo-ikipe-yabo-idasenywa-na-coronavirus.html
"
         Gasabo-Rusororo: Bavuga ko inzu ziri kubakirwa abatishoboye zisondetse          
      ","*Ni inzu esheshatu zubatswe muri Two in One zigenewe abavanywe mu manegeka,
*Zubakishijwe amatafari ahiye arimo icyondo na ka sima gake inyuma,
* Amatafari amwe yatangiye kunogokamo, 
*Abazibonye bavuga ko zitazaramba, umuyobozi ku karere akibaza uko babimenye kandi batari abafundi…
 
Abaturiye n’abagenda hafi y’aho inzu ziri kubakirwa abavanywe mu manegeka batishobonye  ziri kubakwa mudugudu wa Kinyana, Akagari ka Kinyana mu murenge wa Rusororo bavuga ko nta sima n’umucanga bihagije byashyizwemo, bakavuga ko zizagwira abazazihabwa kuko abazubatse bazisondetse. Uyobora ishami ry’imiturire ijyanye n’umugi muri Gasabo Jonas Muzigura akibaza uko babimenye kandi batari abafundi.
Umwe mu baturage wo muri Kinyana utashatse ko amazina ye tuyatangaza avuga ko ‘bibabaje’ kubaka inzu, ugafata imodoka yuzuye umucanga hanyuma uwo mucanga ukavangwa n’umufuka umwe wa sima.
Avuga ko azi neza ko uriya mucanga ari uwo bayoraga mu muhanda.
Ati: “ Ubu ngubu zatangiye kuvamwo amatafari batarazituramo kandi zimaze umwaka hafi n’igice zuzuye bakazazimurika muri Kamena, 2020.”
Avuga ko gufata umuntu ukamushyira mu nzu idakomeye ari nko gucukura imva ugashyiramo umuntu muzima kuko aho imvura izagwira ishobora kuzatuma inzu zibahirimaho.
Abishingira ku ngingo y’uko amatafati bubakishije atigeze ashyirwa mu ifuru ngo ashye neza bityo ko atakwizerwa.
Uyu muturage avuga ko ubuyobozi bw’Umurenge wa Rusororo aribwo bwakurikiranaga uko ziriya nzu zubakwa.
Amakuru Umuseke ufite avuga ko kuri uyu wa Kabiri taliki 17, Werurwe, 2020 hari itinda rigizwe n’abakozi bo ku rwego rw’Umurenge,  urw’Akarere ka Gasabo no ku rwego rw’ umujyi wa Kigali bagiye gusura ziriya nzu.
 
Rwiyemezamirimo uzubaka ati: “Hari indi mirimo igikorwa…”
Augustin Bavakure uyobora imirimo yo kubaka ziriya nzu esheshatu zubatswe mu buryo bwa Two in One avuga ko mu by’ukuri ziriya nzu zitasondetswe kuko ngo zitararangira.
Bavakure yemeza ko hakiri indi mirimo iri gukorwa, bityo ko ntawukwiye kwemeza ko zasondetswe.
Yabwiye Umuseke ko amafaranga yo kubaka ziriya nzu yatanzwe n’Akarere ka Gasabo.
Ku rundi ruhande ariko avuga ko ingengo y’imari yagenewe inzu ariyo iherwaho umuntu avuga ko izaba ikomeye cyangwa idakomeye.
Ati: “ Amafaranga yagenewe kubaka inzu niyo agena niba izaba ikomeye cyangwa idakomeye gusa ku byerekeye ayo dukoresha twubaka izi nzu, yo mwayabaza Akarere ka Gasabo.
Ubuyobozi bw’Umurenge wa Rusororo buvuga ko akazi kenshi kakozwe n’umuganda w’abaturage…
Mu magambo make, Umunyamabanga nshingwabikorwa w’Umurenge wa Rusororo Alfred Nduwayezu yabwiye Umuseke ko inzu zicyubakwa, ko hakiri akazi.
Abajijwe ingengo y’imari zagenewe yagize ati: “Dukoresha imiganda itandukanye Tugashaka amafaranga yo guhemba  aba techniciens.”
Iyo witegereje uko izo nzu zibutswe ukazigereranya n’izindi ziri kubakwa na reserve force hafi aho ubona ko harimo itandukanuro haba mu gukoremera no mu kuramba.
Ushinzwe imyubakire yazo yibaza ukuntu abaturage bamenye ko zidakomeye…
Umukozi Akarere ka Gasabo ushinze gukurikirana imyubakire ya ziriya nzu by’umwihariko ndetse n’imyubakire ibereye umujyi  witwa Jonas Muzigura yabajije umunyamakuru w’Umuseke uko abaturage bamenye ko zidakomeye kandi atari bo bazubaka.
Nyuma yo kubwirwa ko abaturage babonye uburyo zubatswe babwiye Umuseke ko zidakomeye, Jonas Muzigura yabajije ati : “ Abo bavuga ko zidakomeye  nibo bazubaka…?
Asabwe kugira icyo avuga ku byo abo baturage bavuga, yasubije ko tugomba kujya kubibaza Akarere ka Gasabo kuko nta burenganzira kamuhaye bwo kukavugira.
Umukozi w’Akarere ka Gasabo ushinzwe itumanaho no kuvugira Akarere ka Gasabo Josephine Mitali Umuseke wamuhamagaye ngo agire icyo avuga kuri ibi ariko ntiyafata telefoni ye igendanwa.
Ubutumwa twamwandikiye kuri WhatsApp nabwo ntiyabusubije.
Pauline Umwali uyobora Akarere ka Gasabo nawe twamuhamagaye tunamuha ubutumwa kuri WhatsApp bumubaza icyo avuga ku kibazo cy’inzu ziri kubakwa mu kagari ka Kinyana, Umurenge wa Rusororo bivugwa ko zitubakishijwe ibintu bizaramba ariko ntiyatwitabye cyangwa ngo adusubize mu nyandiko.
 
Inzu ziri kubakwa huti huti kugira ngo bazahuze n’igihe bijeje Minaloc…
Mu nama yabaye taliki 23, Gashyantare, 2020 yahuje Minisiteri y’ubutegetsi bw’igihugu n’Akarere ka Bugesera( yabereye muri imwe muri Hotel ziri mu karere ka Kicukiro) yarangiye hafashwe imyanzuro irimo uw’uko bitarenze Kamena, 2020 abaturage bose batuye ahabateza akaga bazaba bubakiwe.
Iri sezerano inzego z’ibanze zagiranye na Minisiteri y’ubutegetsi bw’igihugu ryazishyizeho igitutu…
 Bamwe mu baturage bo mu tundi turere tw’Intara y’Amajyepfo n’Uburengerazuba nabo bavuga ko inzu zagenwe abari basanzwe batuye mu manegeka zibatswe huti huti ndetse ngo hari n’aho abaturage barangije kuzitaha.
Rumwe mu ngero nyinshi ni izubatswe mu kagari ka Nyabimata, Umurenge wa Nyabimata muri Nyaruguru, mu Ntara y’Amajyepfo.
Izi nzu zibakishijwe icyondo n’ibiti inyuma bateraho sima ariko ngo si zose.
Umuturage w’aho avuga ko byibura hariya bashyizeho sima ariko ngo hari ahandi mu karere hari inzu abaturage barangije gutaha zihomye n’ibyondo, zitararangira kubakwa neza.
Avuga ko ikibabaje kurushaho ari uko iyo abaturage barangije kuzitaha, birangirira aho ubuyobozi ntibukurikirane ngo burebe niba inzu yubatswe ikuzura neza.
Ati: “ Kutuzura neza kw’inzu baba bahaye abaturage bituma zitaramba. Zinyagirwa igihe gito zikaba zirasenyutse.”
Nyamasheke:
Urundi rugero ni urwo mu mirenge imwe n’imwe y’Akarere ka  Nyamasheke mu Ntara y’i Burengerazuba.
Umwe mu rubyiruko rw’abakorerabushake mu gukumira ibyaha mu murenge wa Karambi mu Karere ka Nyamasheke ariko akaba akorera mu karere kose nawe avuga ko kubaka huti huti  ziriya nzu ari byo biri gukorwa kandi bishobora kuzateza akaga abazazijyamo
Mugenzi we wo mu murenge wa Mahembe avuga ko bagize amahirwe bakubakisha amatafari ya rukarakara kuko ubutaka bwaho ari bwiza .
Ati: “ Twararebye dusanga kubakisha ibiti ari ibintu bitaramba kuko inzu yubakishije ibiti hari ubwo ihengama duhitamo kubakisha amatafari. Iwacu rwose biragenda neza.”
Avuga ariko ko bakomwe mu nkokora n’ingamba zo kwirinda icyorezo cya coronavirus bituma batitabira akazi neza.
Uyu musore nawe uri mu rubyiruko rw’abakorera bushake mu gukumira ibyaha avuga ko atakwizera niba inzu nka ziriya ziri kubakwa mu mirenge ya Bushenge, Shangi, Nyabitekeri n’ahandi zizaba zikomeye kuko ngo kubumba amatafari bigoye bitewe n’imiterere y’ubutaka.
N’ubwo Umuseke wafashe ingero muri utu turere ‘birashoboka’ ko ikibazo cyo kubaka inzu zidakomeye zo gutuzamo ababaga mu manegeka kiri n’ahandi.
Kubaka huti huti, gukoresha amafaranga make mu kubaka…biri mu bituma inzu zubatswe zitaramba bikaba byashyira mu kaga ubuzima bw’abaturage bazihawe.
Jean Pierre NIZEYIMANA
UMUSEKE.RW
",https://umuseke.rw/gasabo-rusororo-bavuga-ko-inzu-ziri-kubakirwa-abatishoboye-zisondetse.html
"
         Abanyarwanda tuzabarinda Coronavirus nk’uko twarwanyije SIDA na Ebola- Ambasaderi wa USA          
      ","Ambasaderi wa Leta Zunze Ubumwe za America mu Rwanda, Peter Vrooman yavuze ko gihugu cye kizeza u Rwanda gukomeza guhangana n’icyorezo cya Coronavirus (COVID-19) cyugarije Isi.
Amb. Peter Vrooman avuga ko ku ubu bufatanye buzatanga umusaruro mu kurinda Abanyarwanda n’Abanyamerika iki cyorezo cya COVID-19 nk’uko iki gihugu cyagize uruhare runini mu kurwanya Virus itera SIDA n’icyorezo cya Ebola kigeze kumara igihe gihangayikishije Repubulika Iharanira Demokarasi ya Congo ihana imbibi n’u Rwanda.
Leta Zunze Ubumwe za America zibinyujije mu kigo cyayo kita ku Iterambere Mpuzamahanga USAID gisanzwe gifasha u Rwanda mu mishinga inyuranye irimo iy’ubuzima, uburezi ndetse n’Ubuhinzi. Iki kigo kandi cyatanze umusanzu mu gufasha u Rwanda kurinda ko icyorezo cya Ebola kigera mu Rwanda.
Peter Vrooman yatangaje ibi mu gihe hashize amasaha macye Guverinoma y’u Rwanda itangaje ko kuva ejo tariki ya 20 Werurwe ingendo z’indege ziva cyangwa zerekeza mu Rwanda zizahagarara mu gihe k’iminsi 30.
Birashoboka ko hari Abanyamerika baba mu Rwanda bifuzaga gutaha cyangwa abari mu gihugu cyabo bifuzaga kugenderera u Rwanda.
Ambasaderi Peter Vrooman yabwiye Abanyamerika baba mu Rwanda ko bazakomeza kubamenyesha amakuru arebana n’iki cyemezo cyaraye gifashwe na Leta y’u Rwanda mu rwego rwo gukomeza kwirinda izamuka ry’imibare y’abarwayi ba Coronavirus.
Avuga ko Leta Zunze Ubumwe za America zishyira imbere umutekano n’ituze by’abaturage bayo bityo ko iki cyemezo kije kirengera n’abanyamerika baba mu Rwanda.
Ati “Leta Zunze Ubumwe za America ziteguye gukora ibishoboka byose kugira ngo zihe ubufasha abaturage ba US aho bari hose mu bihugu byamaze guhagarika ingendo zo mu kirere.”
Hari za ambasade zitandukanye zamaze gufunga ibikorwa byazo mu Rwanda zirimo iya Israel n’iy’Ububiligi na bwo bwugarijwe n’iki cyorezo kimaze gufatayo abagera ku 1 400 mu gihe kimaze guhitana 14 muri kiriya gihugu.
Minisiteri n’ibigo byiganjemo ibya Leta byo byamaze guhagarika ibikorwa byabyo mu rwego rwo kwirinda ikwirakwizwa ry’iki cyorezo cyakangaye Isi.
Mu ijoro ryakeye, Minisiteri y’Ubuzima mu Rwanda yaraye itangaje ko ejo hashize hagaragaye abarwayi ba Coronavirus batatu baje biyongera ku bandi umunani bari bahari bivuze ko ubu bamaze kuba 11.
UMUSEKE.RW
",https://umuseke.rw/abanyarwanda-tuzabarinda-coronavirus-nkuko-twarwanyije-sida-na-ebola-ambasaderi-wa-usa.html
"
         Muhanga: Umukwe, umugeni na gafotozi ni bo bemerewe kugera aho basezeranira          
      ","Umuyobozi w’Akarere ka Muhanga Kayitare Jacqueline avuga ko  Serivisi yo gusezeranya abashaka  kurushinga, izahabwa umukwe n’umugeni  ndetse n’ubafotora. Iki kemezo ngo kiri mu rwego rwo kurinda ko abantu bakwanduzanya COVID-19.
Kuva Minisiteri y’Ubuzima  isohoye itangazo ryo gufunga ahantu hose hahurira abantu benshi, bamwe mu bari  bafite ubukwe muri Werurwe bakaba bari baratumiye abantu benshi ubu bibaza uko bizagenda.
Hari abafashe umwanzuro wo kubusubika.
Abageni 54 mu Mirenge ya Nyamabuye, Muhanga, Shyogwe na Cyeza mu Karere ka Muhanga, nibo bari bafite ibirori by’ubukwe muri Werurwe 2020.
Bavuga ko batewe impungenge no kuba bataramenyeshwa ko ibirori  byabo bisubitswe cyangwa    ko buzabasezeranya.
Abarangije kumva ko ziriya ngamba zafashwe harimo uwitwa Ndayisenga Pierre akaba ari umwe mu babyeyi bafite abana biteguraga kurushinga muri Werurwe, 2020.
Avuga ko   ingamba zashyizweho zo gukumira icyorezo cya Coronavirus ari nziza kuko zigamije kurinda Abanyarwanda.
Yemeza ko yarangije gutegura ingengo y’imari nke azakoresha yakira abantu bake bazataba ubukwe bw’umwana.
Yagize ati: “ Jye ndateganya kwakira abantu bake cyane mu bukwe kandi bizakorwa hubahirijwe amabwiriza Minisiteri y’ubuzima.”
Umunyamabanga nshingwabikorwa w’Umurenge wa Nyamabuye, Gakwerere Eraste, yabwiye Umuseke ko hari serivisi zindi batanga, akavuga ko bemerewe kujya  basezeranya umugeni n’ umukwe   n’abaje n’ababahagarariye  baje kubasinyira bonyine.
Yagize ati: “Hari Serivisi  duha abaturage zitahagaze kandi  abaza ku murenge babanza gukaraba intoki bagera mu Murenge bakicara bahanye intera.”
Umuyobozi w’Akarere ka Muhanga Kayitare Jacqueline, avuga ko  abafite ubukwe bagomba gutegereza ibyumweru bibiri Minisanté yatanze kugira ngo hasuzumwe  niba abaturage bataranduye  indwara ya  Coronavirus.
Ati: “Umugeni n’umukwe babyemeye twabaseranya, bagaherekezwa nubafotora gusa.”
Kayitare yavuze ko abagomba kubabera abahamya bakababasinyira bo bagomba kuza mbere y’uko gusezeranya nyiri izina bikorwa hanyuma bagasubira mu ngo zabo.  bakaza mbere y’ibirori gato hanyuma bagasubira mu rugo.
Yagiriye inama abakozi benshi bakorera mu cyumba kimwe, ko bagomba gusimburana bamwe bagakorera mu rugo bifashishije ikoranabuhanga kugira ngo birinde  kwegerana no  gukoranaho.
MUHIZI ELISÉE
UMUSEKE.RW/Muhanga.
",https://umuseke.rw/muhanga-umukwe-umugeni-na-gafotozi-ni-bo-bemerewe-kugera-aho-basezeranira.html
"
         Imana iri hose, dusengere mu rugo twime amahirwe coronavirus – Museveni          
      ","*Coronavirus yahitanye Umunyafurika wa mbere munsi y’Ubutayu bwa Sahara
Mu ijambo yagejeje ku batuye Uganda, Perezida Yoweri Museveni yavuze ko igihugu kigiye guhagarika gusengera mu makoraniro ahuza abantu benshi, abasenga bakabikorera mu rugo mu rwego rwo kwirinda ko Coronavirus igera muri iki gihugu.
Museveni yagarutse ku ngamba zitandukanye zirimo no gufunga amashuri.
Ati “Amasengesho arakomeza ariko abere mu ngo, Imana iba ahantu hose. Ni byo twasengeraga hamwe kandi tuzi ibyiza byabyo, ariko ntitwakomeza kubitsimbararaho twugarijwe n’amakuba.”
Yasabye abafite insengero gukoresha Radio na Televiziyo mu gukomeza umurimo wo kubwiriza ijambo ry’Imana.
Yagize ati “Papa Francis yaretse umuhimbazo yigishagamo kuri Kiliziya St. Pierre akomeza kwigisha ijambo ry’Imana akoresheje televiziyo. Yatanze urugero rwiza.”
Perezida Yoweri Museveni yatangaje ko kuva ku wa Gatanu w’iki cyumweru, amashuri azafungwa kuva ku y’incuke, amashuri abanza no kugera kuri Kaminuza.
Igikorwa cyo kuyafunga kizaba ku manywa ku wa gatanu, azafungwa by’agateganyo mu gihe cy’ukwezi.
Ati “Tuzabikora mu rwego rwo kwima amahirwe coronavirus.”
Perezida Museveni yavuze ko Abanya-Uganda bavuye hanze batazigera bafungwa ariko ngo bazashyirwa mu kato mu rwego rwo kurengera ubuzima bwabo.
Ati “Abanyamahanga bajya ahandi nta we uzabahagarika, bapfa kuba batazagaruka mu gihe k’iminsi 32.”
 
Abantu 10 barahagije ubukwe bukaba…
Ku bukwe bwo muri Uganda, bubamo abasangwa n’abavumbyi, Museveni yasabye ko byahinduka mu minsi 32 yashyizweho.
Ati “Niba abageni bashaka cyane gushyingirwa, bashobora gukora ubukwe bwa gihanga “scientific wedding” burimo ab’ingenzi muri bwo gusa, umukwe, umugeni we, umubyeyi uhagarariye umugeni (Marraine), n’ubasezeranya, nibura ntibarenge abantu 10.”
 
Umuntu wa mbere muri Africa yo munsi y’Ubutayu bwa Sahara yazize Covid-19
Coronavirus ikomeje kuba icyorezo gihangayikishije Isi, umuntu wa mbere wo muri Africa yo munsi y’Ubutayu bwa Sahara yapfuye azize iki cyorezo.
Ni umugore wo muri Burkina Faso wari Visi Perezida wa kabiri w’Inteko Ishinga Amategeko y’iki gihugu witwa Mme. Marie Rose Compaoré w’imyaka 62.
Urupfu rwe rwatangajwe na Martial Ouedraogo, Umuhuzabikorwa wo kurwanya Covid-19 muri kiriya gihugu.
Zambia yabaye igihugu cya 31 muri Africa cyatangaje ko hari abarwayi ba coronavirus. Perezida Edgar Lungu yavuze ko ari umugabo n’umugore bamaze iminsi mu biruhuko mu gihugu cy’Ubufaransa, bari bajyanyeyo n’abana babo.
Coronavirus imaze kwandura abasaga ibihumbi 200 ku Isi, yahitanye abarenga 7500 ariko hari na benshi bavuwe barakira muri bariya yafashe.
UMUSEKE.RW
",https://umuseke.rw/imana-iri-hose-dusengere-mu-rugo-twime-amahirwe-coronavirus-museveni.html
"
         Kamonyi: Imvura yasenye inzu zigwira abantu, yangiza imihanda n’imyaka          
      ","Mu mirenge itandukanye y’Akarere ka Kamonyi haraye haguye imvura nyinshi isenya inzu zigwira abaturage mu murenge wa Ngamba ahitwa Kabuga, yangiza imihanda n’imyaka ihinze kuri hegitari zirenga enye n’igice.
Umunyamabanga nshingwabikorwa w’Umurenge wa wa Ngamba witwa Obed Niyobuhungiro avuga ko imvura yaraye iguye yabangirije cyane.
Avuga ko yasenye inzu ebyiri, ziragwa, isenya uruzitiro n’inkuta z’inzu.
Ati: “ Ikindi ni uko ni umugezi wa Nyamagana wimutse uta inzira yawo ucamo kabiri umuhanda.”
Avuga kandi ko imyaka y’abaturage yuzuye, hakaba hangiritse zirenga 4.5
Niyobuhungiro  avuga ko umuhanda wangijwe n’amazi ya Nyamagana wari usanzwe uri ho ikiraro.
Avuga ko amazi yaciye indi nzira ajya mu mirima y’abaturage.
Kubera ko uriya muhanda usanzwe ukomeza ujya mu murenge wa Runda, abaturage ntibari kuwukoresha kuko wangiritse.
Kugeza ubu umugore umwe niwe urukuta rwagwiriye  ruramuhusha rufata ukuboko ariko yajyanywe kwa muganga ku kigo nderabuzima cya Kabuga mu murenge wa Ngamba.
Iriya mvura kandi yangije ibindi bintu mu mirenge ya Runda na Rukoma.
Jean Pierre NIZEYIMANA
UMUSEKE.RW
 
",https://umuseke.rw/kamonyi-imvura-yasenye-inzu-zigwira-abantu-yangiza-imihanda-nimyaka.html
"
         Gukunda Igihugu ntibirangirira mu kubivuga gusa          
      ","Iyi nyandiko ni ibitekerezo bwite bya CYUZUZO Aimé Christian; Umunyeshuri muri ULK
Urubuga Wikipedia rugaragaza amatariki y’igihe Ibihugu byo ku isi byizihizaho iminsi ngarukamwaka y’Ubwigenge cyangwa indi bifitanye isano. Mu nshuro zigera kuri 194 iyo minsi yizihizwa buri mwaka muri ibyo bihugu, Nyakanga na Kanama ari amezi yizihizwamo cyane iyo minsi. Nyakanga ubwayo buri mwaka hizihizwamo iminsi n’iyi inshuro 29 mu gihe Kanama yizihizwamo inshuro 27.
Iyi mibare igaragaza ko ukwezi kwa Nyakanga n’ukwa Kanama ari  amezi yo Gukunda igihugu.
Mu kwezi kwa Nyakanga u Rwanda rwizihizamo iminsi ibiri ifatwa nk’ikomeye nk’umunsi w’Ubwigenge wizihizwa ku wa 01 Nyakanga n’umunsi wo Kwibohora wizihizwa ku wa 04 Nyakanga.
Ni iminsi ifite kandi byinshi ihishura ku hashize h’Igihugu cyacu, ikaba yanagira uruhare mu kugena ahazaza hacyo.
Kugira ngo Ubwigenge cyangwa Kwibohora byizihizwe n’igihugu cyabigezeho bisaba kubanza kubigeraho mbere na mbere. Mu kubigeraho ntabwo ari ibintu bihanuka mu kirere ahubwo biraharanirwa naho ababigizemo uruhare bakaba bagororerwa mu buryo butandukanye.
Kubona ubwigenge bw’igihugu cyangwa kubohorwa kwacyo ni ibikorwa bifatwa nk’ibihambaye mu gihugu, Itariki byabereyeho irazirikanwa buri mwaka, igahabwa agaciro na buri wese mu gihugu –uhereye ku mukuru w’Igihugu ukagera kuri Rubanda rwo hasi.
Mu gihe hagize ukora urutonde rw’abantu bakunda Igihugu cyangwa abo ubuzima bwabo bwaranzwe no gukora ibikorwa bigaragaza urwo bakunze Ibihugu byabo; yaba umuntu ku giti cye, ibinyamakuru, n’abandi;  abiganza kuri urwo rutonde niba atari na bose ni ba bandi usanga baragiye baharanira ubwigenge cyangwa ukubohorwa kw’ibihugu byabo; bamwe muri bo  bagashyirwa mu Ntwari z’Igihugu ku bw’ibyo bikorwa byamaze gufatwa nk’ibiza imbere mu kugaragaza umuntu ukunda Igihugu bya nyabyo.
Abanditse indirimbo yubahiriza Igihugu, Rwanda nziza, bunze mu rya babandi; mu gika cyayo cya gatatu bahisemo kuzirikana Abakurambere b’Igihugu cyacu bahanze igihugu ndetse n’abatsinze abakoloni bikageza Igihugu cyacu ku bwigenge.
Igika cya gatatu kigira giti“Abakurambere b’intwari Bitanze batizigama;Baraguhanga uvamo ubukombe; Utsinda ubukoroni na mpatsibihugu; Byayogoje Afurika yose; None uraganje mu bwigenge; Tubukomeyeho uko turi twese.”
Iki ni ikimenyetso kingaragariza agaciro gahabwa abakoze bene ibi bikorwa.
Mu binyejana byinshi byatambutse, igihe Abageriki, Abaromani, Abongereza basaga nk’aho bigaruriye isi, wasangaga kwitanga ku rugamba bisa nk’aho cyari cyo gipimo cyo kureba ukunda Igihugu cye.
Nyuma, igihe cy’ubukoloni cyarageze kinamara igihe kirekire mu bice hafi ya byose by’isi, ndetse busiga n’ingaruka kugeza na n’uyu munsi ibisigisigi byabwo hari benshi bagihanganye nabyo.
Gusa Abanyamerika, Abanyafurika n’abandi barahagurutse bagatangiza inkundura yo guharanira Ubwigenge bw’ibihugu byabo. Benshi muri bo bahasize ubuzima, gusa ibikorwa byabo byatumye bafatwa nk’intwari mu bihugu byabo; maze icyo gihe kurwanya ubukoloni, guharanira ubwigenge bw’ibihugu byabo biba nk’ibipimo fatizo ku kureba uko umuntu akunda Igihugu cye.
Iki gihe, aho ubukoloni byitwa ko bwarangiye, gukunda Igihugu ntabwo bikireberwa ku warwanye intambara nyinshi cyangwa se k’uri kurwanya Abakoloni.
Mu gitabo “The Trouble With Nigeria”, cyanditswe na Chinua ACHEBE mu 1986, yagaragaje ibiranga umuntu ukunda Igihugu cye by’ukuri muri iki kiragano. Ku rupapuro rwa 15 yanditse ati: “Ni inde ukunda Igihugu? Ni umuntu ufitiye urukundo igihugu cye. Ntabwo ari umuntu uvuga ko akunda igihugu cye. Ntabwo ari umuntu kandi usakuza, urahira, usubiramo kenshi cyangwa akaririmba urukundo akunda Igihugu cye. Ahubwo umuntu ukunda Igihugu cye,  ni urazwa ishinga n’uko Igihugu cye n’abagituye bose barangwa n’ibyishimo n’imibereho myiza. Gukunda Igihugu ni amarangamutima ayobowe n’ubushishozi. Ukunda Igihugu cye by’ukuri ni uhora iteka asaba ko Igihugu cyagera ku rwego ruhanitse ndetse ntagire icyo yifuza ku Gihugu cye n’abagituye ku giti cye uretse inyungu z’Igihugu muri rusange n’iz’abaturage mu buryo bwihariye.”
Twavutse dusanga ibihugu twavukiyemo biriho; abatubanjirije kimwe n’abazakurikira twaba cyangwa baba ibihangange, tuzagera igihe tugende ariko igihugu kizagumaho. Ibi nta bushobozi dufite bwo kugira icyo tubihinduraho. Ni uko twabisanze kandi ni ko tuzabisiga! Gusa ubushobozi dufite ni ubwo gukunda igihugu cyacu bikagaragarira mu bikorwa aho kuba mu magambo. Guharanira no guha agaciro Igihugu bikaza imbere ya buri  kimwe cyose na buri umwe wese.
Mu gihe ibi nabigeraho, nawe ukabigeraho; igihe cyo kugenda kwacu cyazagera twizeye neza ko dusigiye umurage ufite agaciro gusumbye kure aka zahabu, maze abato bagahora iteka baharanira gutera ikirenge mu cyacu.
Kuvumirwa ku gahera cyangwa gushimirwa byose biri mu maboko yacu!
CYUZUZO Aimé Christian;
Umunyeshuri muri Kaminuza yigenga ya Kigali (ULK), mu ishami ry’Ububanyi n’Amahanga (International Relations).
",https://umuseke.rw/gukunda-igihugu-ntibirangirira-mu-kubivuga-gusa.html
"
         CNLG yabaye ihagaritse ibyo gusura inzibutso mu matsinda, nihaza umwe azakirwa          
      ","Mu rwego rwo kubahiriza amabwiriza yo kwirinda icyorezo cya Coronavirus, Komisiyo y’Igihugu yo kurwanya Jenoside (CNLG) yabaye ihagaritse ibikorwa byo gusura inzibutso abantu bari mu matsinda ariko ko nihazajya haza umwe umwe azajya yakirwa.
Bikubiye mu itanganzo CNLG yashyize hanze kuri uyu wa Gatatu tariki ya 18 Werurwe 2020 mu rwego rwo kwirinda ikwirakwira ry’icyorezo cya Coronavirus (COVID-19).
CNLG ivuga ko iki cyemezo kireba abanyamahanga n’abanyarwanda basura inzubutso za Jenoside yakorewe Abatutsi bazaga mu matsinda y’abantu benshi ko batemerewe gusura muri ibi byumweru bibiri biri imbere.
Iyi komisiyo ivuga ko abazasura ari umwe umwe bazakomeza kwakira nk’ibisanzwe ariko na bwo akubahiriza amabwiriza yo kwirinda kiriya cyorezo bityo ko utazayubahiriza atazakirwa.
Iki cyemezo gifashwe mu gihe habura ibyumeru bitatu ngo Abanyarwanda binjire mu cyumweru cyahariwe Kwibuka Jenoside yakorewe Abatutsi ku nshuro ya 26.
Muri iki cyumweru gisanzwe kibamo ibikorwa binyuranye bigamije kwibuka Jenoside yakorewe Abatutsi birimo ibiganiro bitangwa buri munsi mu midugudu.
Mu gihe iki cyorezo cya Coronavirus cyakomeza kugaragara kugeza muri biriya bihe byo kwibuka bishobora kugira ingaruka ku migendekere y’ibikorwa byo kwibuka kuko kugeza ubu abantu batemerwe kujya ahantu bahurira ari benshi.
Icyorezo cya Coronavirus gisa cyahinduye imibereho y’abatuye Isi, cyatumye bimwe mu bigo na Minisiteri bya Leta bihindura imikorere kuko ubu abakozi bari gukorera mu ngo zabo.
Guverinoma y’u Rwanda kandi iburira abaturarwanda kwirinda ingendo zitari ngombwa no kwitwararika by’umwihariko ku bijyanye n’isuku y’intoki.
Kugeza ubu, Minisiteri y’Ubuzima imaze gutangaza ko mu Rwanda hamaze kugaragara abarwaye Coronavirus umunani biganjemo Abanyarwanda.
Ejo hashize, Ikigo cy’Igihugu gishinzwe Ubuzima RBC cyatangaje ko abarwayi ba COVID-19 bari kwitabwaho mu kigo Nderabuzima cya Kanyinya muri Kigali kandi ko bakomeje kumererwa neza ngo ndetse bari gukora imyitozo ngororamubiri ku buryo batanga ikizere ko bazakira bakaba basezererwa bagataha mu gihe kiri imbere.
UMUSEKE.RW
",https://umuseke.rw/cnlg-yabaye-ihagaritse-ibyo-gusura-inzibutso-mu-matsinda-nihaza-umwe-azakirwa.html
"
         VIDEO-Coronavirus: Abamotari ngo ntibifuza ko hari umugenzi wandurira kuri moto          
      ","Abakora umwuga wo gutwara abagenzi kuri moto (Abamotari) mu mujyi wa Kigali baravuga ko bahagurukiye kubahiriza amabwiriza agamije kwirinda ikwirakwiza ry’icyorezo cya Coronavirus ku buryo batifuza ko hari uwakwandurira kuri moto yabo.
Ejo hashize, umuyobozi Mukuru w’Urwego Ngezaramikorere RURA, Lt Col Nyirishema Patrick yazindukiye kuri RBA gusobanura amabwiriza yashyiriweho abamotari arimo gukura ikirahure kuri Casque ndetse n’areba abagenzi yo kwitwaza agatambaro ko gushyira imbere ya Casque.
Abasanzwe bakora umwuga wo gutwara abantu kuri moto mu mujyi wa Kigali bavuga ko na bo bahangayikishijwe n’iki cyorezo ariko bakaba banahangayikiye abo batwara.
Bana Nshuti Jean Paul avuga ko hakenewe ubukangurambaga ku bagenzi bagashishikarizwa kwitwaza ibikoresho by’ibanze birimo udupfukamunwa ndetse n’igitambaro gitwikira umutwe, aho bishoboka bakagura ingofero (casque) zabo bwite.
Ati “Abagenzi na bo bagomba kugira uruhare mu kwirinda iki cyorezo. Hari nk’umuntu utega moto bimutunguye, buri muntu aguze ingofero (casque) ye bwite byafasha cyane muri uru rugamba rwo kwirinda coronavirus.”
Misago Mariko avuga ko kuba abagenzi basangira casque ari ikibazo, akavuga ko igikenewe ari uko bakoroherezwa uburyo bwo kubona imiti iterwa mu ngofero yikica udukoko dushobora kuba twasigayemo nyuma yo gukoresha n’umugenzi.
Ati “Ariko kandi natwe dukangukire kwita ku isuku ya casque zacu, twibuke kuzihanagura buri munsi.”
Hari n’abandi bamotari bavuga ko umuti nyawo wo kurinda abagenzi kwandurira coronavirus kuri moto, ari uko abagenzi bakurirwaho kwambara Casque.
Uwitwa Esidori ari “Muri iki gihe k’ibyumweru bibiri hakuweho kwambara casque ku bagenzi byafasha mu kurinda ko abagenzi banduzanya. Ubwo natwe (abamotari) twakwitwararika tugakoresha umuvuduko wo hasi.”
Itangazo Minisiteri y’ubuzima mu Rwanda yaraye ishyize hanze, rigaragaza ko ubu mu Rwanda hari abarwayi umunani bafite ubwandu bwa Coronavirus barimo Umurundi waraye agaragaweho iki cyorezo gisa nk’icyahagaritse ubuzima busanzwe bw’abatuye Isi.

Dieudonnee NSHIMIYIMANA
UMUSEKE.RW
",https://umuseke.rw/video-coronavirus-abamotari-ngo-ntibifuza-ko-hari-umugenzi-wandurira-kuri-moto.html
"
         Gasabo:Umuturage ati: ‘Niba mutantabaye byibura nimuze musane itiyo’          
      ","Umuturage witwa Silas Ndayobotse amaze igihe asaba ubuyobozi bw’Umurenge wa Remera n’umujyi wa Kigali kubatabara bagakubakira ruhurura imanukamo amazi ava muri Kigali Arena, Hotel Sportsview n’ahandi kuko iri hafi kumusenyera. Ubu aratabaza kurushaho kuko amazi yayo yaciye itiyo mo kabiri amazi aba ameneka ari menshi.
Taliki 04, Gashyantare, 2020 Ndayobotse hamwe n’abaturanyi be bo mu mudugudu wa Marembo I, Akagari ka Nyabisindu, Umurenge wa Remera mu karere ka Gasabo babwiye Umuseke ko babangamiwe n’ariya mazi kuko yasenye ruhurura k’uburyo n’inzu zabo ziri hafi kugwa.
Bavuze ko bafite kandi impungenge z’uko abana babo bazagwamo.
Umunyamabanga nshingwabikorwa w’Umurenge wa Remera Patricie Murakatete icyo gihe yabwiye Umuseke ko abaturage bo muri kariya gace bagombye kwishakamo amafaranga yo kubakira iriya ruhurura uko yaba angana kose hanyuma umurenge cyangwa akarere kakazabongerera.
Yagize ati: “Ikindi nk’uko n’ahandi bagenda bunganira ingengo y’imari,  nabo bareba ubushobozi bwaboneka hagati yabo Leta ikazaza wenda haricyo begeranyije nayo ikabunganira.”
Itiyo yacitse amazi aba make mu baturage…
Silas Ndayobotse yabwiye Umuseke ko ikibazo cyarushijeho gukomera kuko amazi amanuka muri ruhurura yaciye itiyo amazi akaba ari kumeneka.
Ngo byatumye amazi abura mu ngo nyinshi mu gace atuyemo.
Ati: “Niba batantabaye baramire namazi kuko yabuze hose muri quartier.”

Jean Pierre NIZEYIMANA
UMUSEKE.RW
",https://umuseke.rw/gasaboumuturage-ati-niba-mutantabaye-byibura-nimuze-musane-itiyo.html
"
         A.Kagame yagaragaje uko wasukura ibiganza ashimira Umubyeyi we wabimusabye          
      ","Ange Ingabire Kagame ubuheta bwa Perezida Paul Kagame na we yinjiye mu bukangurambaga ‘Safe Hands’ bw’Ishami ry’Umuryango w’Abibumbye ryita ku buzima bugamije kwirinda icyorezo COVID-19, ashimira Umubyeyi we wamuhaye uyu mukoro wo guha abandi urugero muri iki gikorwa.
Mu cyumweru gishize ubwo mu Rwanda hari hamaze kugaragara umuntu wa mbere ufite ubwandu bwa Coronavirus, Perezida Paul Kagame yatanze ubutumwa bukomeye asaba Abanyarwanda kudaheranwa n’ubwoba ahubwo bagahagurukira kwirinda iki cyorezo n’ikwirakwizwa ryacyo.
Perezida Kagame kandi ari mu ba mbere binjiye mu bukangurambaga bwiswe ‘Safe hands’ bwo kugaragaza uburyo abantu basukura ibiganza mu rwergo rwo kwirinda kwandura no kwanduzanya iki cyorezo.
Muri butumwa yanyijije kuri Twitter buherekejwe n’amashusho ari gukaraba ibiganza n’amazi meza ndetse n’isabune, hari abo yasabye na bo kwinjira muri ubu bukangurambaga barimo Perezida Uhuru Kenyatta wa Kenya, Cyril Ramaphosa wa Africa y’Epfo ndetse n’umukobwa we Ange Ingabire Kagame.
Ange Ingabire Kagame na we wagaragaje uburyo abantu bakwiye gusukura ibiganza, yavuze ko yakiriye uyu mukoro yahawe na se ndetse ko amushimira.
Mu butumwa na we yanyijije kuri Twitter, Ange Ingabire Kagame yavuze ko gusukura neza ibiganza biri mu buryo bwizewe bwo kwirinda kwandura icyorezo cya Coronavirus.
Muri ubu butumwa buherekejwe n’amashuri agaragza Ange Kagame arimo gusukura ibiganza n’amazi meza ndetse n’isabune, agenda akuba ibiganza avuga ko nta gice umuntu akwiye kubagirwa mu bigize ibiganza.
Avuga ko iki gikorwa cyo gusukura intoki kigomba kumara nibura igihe kiri hagati y’amasegonda 40 na 60.
Ange Kagame kandi yasabye abandi bantu na bo kwinjira muri ubu bukangurambaga barimo Clare Akamanzi uyobora RDB, Dr Anges Binagwaho wabaye Minisitiri w’Ubuzima, Miss Sonia Rolland, uwahoze ari umukinnyi wa Tennis Maria Sharapova ndetse n’umuririmbyi Gael Faye.
Dr Binagwaho wahise anamusubiza yavuze ko na we yakiriye uyu mukoro ndetse ko mu gihe cya vuba aza kuyoboka ubu bukangurambaga.
Mu bandi Perezida Kagame yasabye kwinjira muri ubu bukangurambaga barimo Umunyamabanga Mukuru wa OIF, Louise Mushikiwabo na we ejo watambukije ubutumwa bwe bushishikariza abantu gukaraba intoki.
I am participating in the @WHO & @DrTedros #SafeHands challenge. 
Thank you dad @PaulKagame. Challenge accepted!❤️
I now challenge @cakamanzi @Contact_Makeda @eliz_tanya @MariaSharapova @Zain_Verjee @SoniaRolland @GaelFaye @YKaritanyi @agnesbinagwaho. pic.twitter.com/gTD8e0sl9O
— Ange.I. Kagame (@AngeKagame) March 17, 2020

UMUSEKE.RW
",https://umuseke.rw/a-kagame-yagaragaje-uko-wasukura-ibiganza-ashimira-umubyeyi-we-wabimusabye.html
"
         Coronavirus: Yateje ingaruka ku biciro, MINICOM iratanga gasopo          
      ","*Undi mugabo w’Umurundi yatahuweho coronavirus muri rusange abarwayi bayo baba 8
(VIDEO) Kuva indwara ya coronavirus imaze iminsi igaragaye mu Rwanda yateje ikibazo ku masoko hamwe na hamwe mu gihugu ibintu byarahenze, bamwe mu baguzi bataha amaramasa. Minisiteri y’Ubucuruzi n’Inganda yasohoye itangazo ririmo ibiciro by’ibiribwa, ubirengaho akabyuriza uko ashaka yaburiwe.
Umuseke waganiriye na Mukeshimana Claire umwe mu bahahira ku isoko rya Ziniya mu Karere ka Kicukiro bavuga ko ibiciro byazamutse ku masoko kubera icyorezo cya Coronavirus.
Ati “Indwara ya coronavirus ikimara kugaragara mu gihugu, ibiciro bahise babizamura. Uretse abacuruza imboga ni bo batarazamura ariko abacuruza imiceri, ifu y’ubugari, kawunda ibiciro babizamuye.”
Mukeshimana  avuga ko ibiciro biri hejuru kuko niba ubugari bwari ku Frw 350, ubu bari kubugurisha Frw 500 na Frw 600, ibyo avuga ko bitoroshye.
Ati “Turasaba Leta kutuvuganira abacuruzi bareke kuzamura ibiciro kugira ngo tubone icyo kurya.”
Umuseke waganiriye  n’abacuruzi bavuga ko na bo aho barangurira ibiribwa ibiciro byazamutse.
Kiroso ni umwe mu bacuruzi agira ati “Umuceri wa Tanzania dusanzwe turangura Frw 27 000 ubu twasanze bari kuwugurisha Frw 28 000, ubu natwe turimo kuwugurisha Frw 30 000.”
 Uyu mucuruzi avuga ko nta kindi kibazo gihari cyateye izamuka ry’ibiciro uretse Coronavirus.
Minisiteri y’Ubucuruzi n’Inganda (MINICOM), yasohoye itangazo ku wa mbere tariki 16 Werurwe 2020, riburira abacuruzi batangiye kuzamura ibiciro by’ibicuruzwa, cyane cyane ibyo kurya, bitwaje icyorezo cya Coronavirus ko abazabifatirwamo bazahanwa hakurikijwe itegeko.
Minisiteri ivuga ibi ishingiye ku itegeko nomero 36/2012 ryo ku wa 21 Nzeri 2012 rigenga ihiganwa mu bucuruzi no kurengera abaguzi.
Yaboneyeho kugaragaza ibiciro bya bimwe mu biribwa, ababicuruza batagomba kurenza haba mu masoko no mu mabutike.

 
Ibyo bicuruzwa ni ibi bikurikira:
Umuceri wa Tanzaniya (25Kg), igiciro cyo kurangura ntikigomba kurenga Frw 25 500, naho ku badandaza igiciro ntikirenge Frw 1 200 ku kilo. Umuceri w’umunyarwanda (Kigori 25Kg), ntawemerewe kurenza Frw 18,500 ku barangura na Frw 800 ku kilo ku badandaza.
Umuceri w’umunyarwanda (muremure 25Kg), ni Frw 19,700 kurangura na Frw 850 ku kilo ku badandaza, naho umuceri wa Pakistan (25Kg) urangurwa ku Frw 21,000 ukadandazwa ku giciro kitarenze Frw 900 ku kilo, mu gihe uwa Tayilande utagomba kurenza Frw 26.500 kurangura na Frw 1,200 ku kilo ku badandaza.
Ibishyimbo by’umutuku ku barangura ntibigomba kurenza Frw 600 ku kilo, naho kudandaza ntibirenze Frw 650 ku kilo, mu gihe ibya Colta kurangura ni Frw 850 ku kilo na Frw 1,000 ku kilo ku badandaza.
Kawunga (MINIMEX na Iraboneye 25Kg), ntizigomba kurenza Frw 17,000 kurangura na Frw 800 ku kilo ku badandaza, naho izindi kawunga zikarangurwa ku Frw 15,000 zikadandazwa kuri Frw 620 ku kilo.
Ibirayi bya Kinigi ku barangura ntibigomba kurenza Frw 380 ku kilo, naho abadandaza ntibagomba kurenza Frw 420 ku kilo, mu gihe ibirayi by’umweru birangurwa Frw 280 bigacuruzwa kuri Frw 300 ku kilo.
Amavuta yo kurya (5L) arangurwa ku atarenga Frw 9,000 akadandazwa ku Frw 2,200 kuri litiro, naho igitoki kikarangurwa atarenze Frw 280 ku kilo kigacuruzwa kuri Frw 300 ku kilo.
Ifu y’imyumbati ku badandaza, ikilo kimwe kigomba kugura hagati ya Frw 400 na 800, naho ifu ya Kinazi (40Kg) kurangura ntigomba kurenza Frw 23,000, ikagurishwa atarenga Frw 900 ku kilo ku badandaza.
Isukari iva hanze (50Kg) ntigomba kurenza Frw 39,500 ku barangura na Frw 900 ku badandaza, mu gihe iya Kabuye (50Kg) itagomba kurenza Frw 42,000 ku barangura na Frw 1,000 ku kilo ku badandaza.
Minisiteri y’Ubucuruzi n’Inganda  irasaba abaguzi gutanga amakuru mu gihe babona izamuka rikabije ry’ibiciro aho ari ho hose kugira ngo hafatwe ingamba byihuse, bahamagara ku murongo utishyurwa 3739, bakaba banawuherwaho n’andi makuru bifuza.
 
Amakuru mashya kuri Coronavirus mu Rwanda
Minisiteri y’Ubuzima itanga amakuru mashya ku bwandu bushya bw’iyi virus, mu itangazo yasohoye mu ijoro ryo kuri uyu wa mbere tariki 16, yavuze ko umugabo w’Umurundi wanyuze mu Rwanda avuye i Dubai yapimwemo coronavirus.
Muri rusange abarwaye coronavirus ku butaka bw’u Rwanda babaye 8.

Daddy SADIKI RUBANGURA
UMUSEKE.RW
",https://umuseke.rw/coronavirus-yateje-ingaruka-ku-biciro-minicom-iratanga-gasopo.html
"
         Rubavu: Gitifu w’Akagari n’abaturage bateye amabuye Gitifu w’Umurenge          
      ","Mu Murenge wa Rugerero, Akagari ka Rwaza abaturage bateye Gitifu w’Umurenge amabuye bafatanyije na Gitifu w’Akagari, hari mu gikorwa cyo kubuza kubaka mu kajagari.
Umuyobozi w’Umurenge avuga ko byose byatewe n’Umunyamabanga Nshingwabikorwa w’Akagari ka Rubona mu Murenge wa Nyamyumba wahagarikiye abaturage bakamutera amabuye.
Igikorwa cyo kubuza kubaka mu kajagari cyarimo Gitifu w’Umurenge hamwe na ba DASSO n’abakozi b’umurenge.
Ahagana saa kenda n’igice mu Kagari ka Rwaza mu Mudugudu wa Mushoko, nibwo Umunyamabanga Nhingwabikorwa w’Umurenge wa Rugerero, Nkurunziza Faustin yari mu gikorwa cyo gukuraho inzu yubakwa mu kajagari.
Abayobozi batunguwe no guterwa amabuye n’abaturage bahagarariwe n’Umunyamabanga Nshingwabilorwa w’Akagarai ka Rubabona, Nshimiyimana Thacien batabarwa n’umuyobozi wa Polisi ku rwego rw’Akarere.
Umuturage wabonye ibi yabwiye Umunyamakuru w’Umuseke ko habaye akavuyo biturutse ku nzu yubakwaga kuko ba DASSO batangiye kuyisenya, ba nyirayo babibonye habaho guterana amagambo, mu kanya gato batangira  gufatana mu mashati.
Ati “Sinamenye ngo ni nde watangiye kuko bari benshi, Polisi yahise iza ihagarika imirwano.”
Umunyamabanga Nshingwabikorwa w’Umurenge wa Rugerero, Nkurunziza Faustin yadutangarije ko bahawe amakuru ko hari abari kubaka mu kajagari nta byangombwa bafite, asaba Gitifu w’Akagari kubihagarika ntiyabikora.
Ati “Nyuma y’uko Gitifu w’Akagari ka Rwaza atabikoze twe twafashe umwanzuro wo kujya gukuraho izo nyubako  ariko twatunguwe no kubona Gitifu w’Akagari ka Rubona mu wundi Murenge wa Nyamyumba, azanye n’abaturage  batangira kudutera amabuye dukizwa n’umuyobozi wa Polisi ku rwego rw’Akarere kuko twari tumaze kumutabaza.”
Yavuze ko uriya Gitifu w’Akagari kari mu Murenge wa Nyamyumba ari we umaze iminsi ahagarariye inyubako basenye kuko bakimara kuhagera (Gitifu w’Umurenge) bahamagaye Umunyamabanga Nshingwabikorwa w’Akagari ka Rwaza  na Mudugudu bose banga kwitaba, ariko nyuma baza kuhagera.
Ati “Bigaragara ko bakoranaga n’uwo Gitifu w’Akagari kari mu wundi Murenge.”
Polisi yahise ifata uriya Gitifu imushyikiriza Ubugenzacyaha (RIB), Gitufu w’Umurenge wa Rugerero twavuganye avuye gutanga ikirego.
Bamwe mu Banyamabanga Nshingwabikorwa b’Imirenge mu Karere ka Rubavu bavuga ko batereranwa mu bikorwa byo gukuraho inzu zubatswe mu kajagari, bavuga ko nta rwego na rumwe rwisumbuyeho rubafasha. Iyo umuturage wasenyewe areze mu Nkiko agatsinda, Gitufu wamusenye ngo yishyura ku giti ke kandi ajya gusenya mu nyungu rusange za Leta.
Patrick MAISHA
UMUSEKE.RW/I Rubavu
",https://umuseke.rw/rubavu-gitifu-wakagari-nabaturage-bateye-amabuye-gitifu-wumurenge.html
