Title,Body,Url,Category
"
         Nyabihu: Covid-19 yatumye umusaruro w’ibitoki ubura isoko          
      ","Abacururiza mu Isoko rya Vunga riri mu Murenge wa Shyira mu Karere ka Nyabihu, bavuga ko bari kubura isoko ry’umusaruro w’ibitoki, abaguzi bake babonye ngo babagurira kuri make; bavuga ko biri kugira ingaruka ku mibereho yabo kuko umusaruro w’ibitoki ari wo bakuramo ibitunga imiryango yabo. 
Isoko rya Vunga ryiganjemo ibitoki, bikaba ari na byo bihingwa byiganje mu Murenge wa Shyira.
Abaturage barirema, bavuga ko muri ibi bihe byafashwemo ingamba zo kwirinda no kurwanya ikwirakirwa ry’icyorezo coronavirus (Covid-19), umusaruro w’ibitoki wabuze Isoko.
Umwe mu baganiriye n’Umuseke witwa Nyiransabimana Claudine ati “Ibitoki byacu bigurwa n’abavuye i Musanze cyane cyane, hari n’ubwo haza ab’i Kigali; ariko ubu hari kuza bake n’abaje bakatugurirara kuri make. Ubu ibintu bitangiye kutuyobera, igitoki cyaguraga 4000frw turi kukigurisha 1500frw, kandi ibindi biribwa aho kumanuka biri kuzamuka.”
Undi muturage twaganiriye, yatubwiye ko usibye kubagurira kuri make, abo batari kugurira bari kubikorana urugendo rutari ruto babisubirana mu ngo zabo.
Ati “Nazanye ibitoki kandi ni byiza, ariko ntabwo banguriye. Kamara zange ngiye kuzisubirana mu rugo. Nta kuntu wagurisha igitoki kuri 500frw kandi ikilo cy’umuceri ari 1000frw.”
Aba basaba ko mu gihe bikimeze gutya na bo bakoroherezwa bakagura ibindi bicuruzwa bibafasha gutunga imiryango yabo ku biciro biri hasi.
Umuyobozi w’Akarere ka Nyabihu Mukandayisenga Antoinette, avuga ko iki kibazo bakizi kandi ko bagiye kwifashisha abafatanyabikorwa mu gushaka umuti.
Avuga ko hari ibindi bice by’Akarere bidahinga ibitoki ndetse ko hari n’inganda zishobora kubikenera.
Yagize ati “Ubundi ibiciro by’isoko bijyana n’abaguzi n’ingano y’abagurisha; iyo ibigurwa ari byinshi abagura ari bake, birumvikana isoko rijya hasi. 
Nicyo kibazo kigaragara muri iri soko rya Vunga, ariko ahanini kiri guterwa n’ibitoki byinshi byengwamo inzagwa kuko muri ibi bihe zitari kwengwa. 
Ku bitoki biribwa dufite ibice byeramo ibirayi ariko biteramo ibitoki. Aha bakenera ibyo bitoki; nk’ubuyobozi turavugana na PSF ku buryo badufasha mu kwegera abo bakorana tukageza uyu musaruro kubawukeneye.”
Umuyobozi w’Akarere ka Nyabihu Mukandayisenga Antoinette, ku ngamba zo gukomeza kwirinda Coronavirus yavuze ko bakoze ubukangurambaga bwo gusaba abaturage kutegerana.
Isoko rya Vunga rirema ku wa gatatu no ku wa gatandatu, ubwinshi bw’abarirema buterwa n’uko rihurirwamo n’Uturere twa Nyabihu, Gakenke, Ngororero na Muhanga ndetse n’abaza kurangura baturutse mu tundi turere tw’igihugu.
Thierry NDIKUMWENAYO
UMUSEKE.RW/Nyabihu
",https://umuseke.rw/nyabihu-covid-19-yatumye-umusaruro-wibitoki-ubura-isoko.html,Business
"
         KBS yahagaritse by’agateganyo amasezerano y’abakozi bose iminsi 90          
      ","KBS yahagaritse abakozi bayo bose mu gihe cy’amezi atatu kubera ibihombo yatejwe na Coronavirus, abashoferi bavuga ko basanze amabaruwa ateguye basabwa gusinya, ubuyobozi bwo bukavuga ko ikemezo bwagifashe bwabanje kukiganiraho n’abakozi.
Abahagaritswe ni abakozi bose, ubuyobozi bubyita ko icyabaye ari ugusubika akazi mu gihe cy’amezi atatu, ariko abakozi bakazahembwa uku kwezi kwa Werurwe.
Umwe mu bashoferi ugiye kumara imyaka itatu muri KBS, avuga ko akeka ko iki kemezo cyafashwe kubera icyorezo cya coronavirus, akizera ko igihe ibyo gusaba abantu kuguma mu ngo zabo byavaho, yenda na bo basubira mu kazi.
Ati “Ntibafashe igihe cyo kudusobanurira iby’ikemezo, badutumyeho turi benshi (66) dusanga amabarwa arateguye aranditse hanyuma barayaduha duhita dusinya urumva ko nta kindi warenzaho.” 
Undi mushoferi avuga ko kiriya kemezo KBS yafashe kiri mu masezerano yabo y’akazi ko bashobora guhagarika akazi igihe habayeho ubukungu buke biturutse ku mpamvu runaka.
Yabwiye Umuseke ko batarahembwa ariko ko bategereje ko igihe bahemberwa kigera.
Ati “Dutegereje iminsi 90 twahawe nirangira tugasubira mu kazi.”
Undi Mushoferi wabwiye Umuseke ko abakozi bose bahagaritswe, yavuze ko bafite amabwiriza ko uku kwezi bazaguhembwa ariko ngo nta mafaranga barabona.
Yagize ati “Sindi mu baganirijwe, ariko mbere bari bababwiye ko bagiye muri Konje, ariko nta mpinduka nk’izi zari bwabeho mbere y’iki cyorezo cya coronavirus.”
Amaze amaze imyaka itandatu muri iyi Sosiyete, avuga ko atabona ikibazo cyo guhohoterwa mu kemezo sosiyete yabo yafashe kubera ko ngo isuku ibatunga na yo ntikora.
Ati “Ntabwo watekereza ko niba icyorezo cyahejeje abantu mu ngo, imodoka zidutunze tukaba tutari kuzitwara, ntekereza ko nta guhohoterwa kurimo, waba uhohotewe gute isuka igutunze uri kumwe na yo aho iparitse uhareba itahava ngo igende kandi dutunzwe n’uko amapine yikaraga?”
Kuri we nyirabayazana y’igarikwa ry’akazi ni icyorezo cya Covid-19, ngo igihe Leta yakuraho ikemezo cyo gufunga ingendo bizeye ko bazasubira mu kazi.
Rudasingwa Victor Umuyobozi Mukuru wa KBS yemereye Umuseke ko ayo makuru yo guhagarika abakozi ari yo.
Ati “Ntabwo ari ukubahagarika ni ugusubika amasezerano by’agateganyo kubera ko tutarimo gukora.”
Yavuze ko ubwo Leta yahagarikaga urujya n’uruza binyuze mu mabwiriza adasanzwe y’Ibiro bya Minisitiri w’Intebe, KBS yaganiriye n’abakozi bayo ku kemezo cyafashwe cyo kubahagarika amezi atatu.
KBS ifite imodoka nini zirenga 120 zitwara abagenzi mu Mujyi wa Kigali muri Zone I. Abakozi bose ngo bahagaritswe hasigara abatekiniye bake bazajya batsa ziriya modoka.
 
Amafoto@NKUNDINEZA
Jean Paul NKUNDINEZA 
UMUSEKE.RW
",https://umuseke.rw/kbs-yahagaritse-byagateganyo-amasezerano-yabakozi-bose-iminsi-90.html,Business
"
         Gasabo: Imiryango 70 irimo ifite abana bafite ubumuga yahawe inkunga y’ibiribwa          
      ","Umuryango witwa Love with Actions wagobotse ababyeyi 40 wari usanzwe ufashwa kubaho no kwita kubana babo bafite ubumuga, ibikorwa byari bibabeshejeho bikaba byarahagaze kubera amabwiriza asaba abantu kuguma mu ngo birinda ikwirakwira rya coronavirus. Hanafashijwe indi miryango 30 ikennye, aba bafashijwe bavuga ko icyorezo kimaze igihe ubuzima bwaba bubi cyane.
Mukanzigiye Vestine, ni umwe mu babyeyi bafite umwana ufite ubumuga, yabohaga uduseke bikamufasha kubaho, abifashijwemo na Love with Actions, umuryango ukorera mu Murenge wa Bumbogo.
Umushinga warahagaze, imibereho ye ngo yari mike. Ngo hari ubwo banaburaraga kubera ko nta hantu bakura ikindi cyo kurya.
Ati “Ibitugoye ni ukubona imibereho, kubona icyo tugaburira abana.”
Kuboha agaseke byatumaga abasha kubona amafaranga yo guhaha bimwe mu biribwa, agatunga umuryango we w’abana batanu n’umugabo we, avuga ko icyorezo kimaze igihe cyateza ingaruka zikomeye ku buzima.
Ati “Coronavirus imaze amezi atandatu twaba twarapfuye.”
Nibarere Pacifique, wo mu Mudugudu wa Akasedogo, Akagari ka Nkozozo, Umurenge wa Bumbogo, avuga ko yari abayeho mu buryo bwo gushakisha abafite akazi bakamuha icyo akora, nyuma ubuyobozi bwasohoye amabwiriza yo kuguma mu ngo mu rwego rwo kwirinda coronavirus, na we bimugiraho ingaruka.
Uyu mubyeyi ufite umwana wavukanye ubumuga, aribana kubera ko se w’uwo mwana yabataye.
Gahunda yo kuguma mu ngo kuri we ngo yamugizeho ingaruka kubera ko umwana we ahora akenera ibikoresho by’isuku (pampers).
Gilbert Kubwimana ukuriye Love with Actions, avuga ko imiryango 40 bafashaga ifite abana bafite ubumuga, ngo nyuma yo kwaduka kwa coronavirus byatumye ubukoroikori buhagarara, ndetse n’ibikorwa by’ubuvuzi ku bana babo birahagarara.
Avuga ko uretse kuba bafashije ababyeyi bafite abana bamugaye bakoranaga, hari n’indi miryango 30 ikennye bahawe n’Ubuyobozi bw’Umurenge na yo yafashijwe. Avuga ko n’ubundi bazakomeza kubakorera ubuvugizi, kandi akizera ko nta muturage uzicwa n’inzara kubera ko na Leta y’u Rwanda yagaragaje ko hari ikizere cy’uko ibiribwa bihari.
Ati “Love with Actions idakoze kimwe inzego z’ibanze ziri gukora ibindi, amatorero ari gukora ibindi, imiryango itari iya Leta iri gukora ibindi, impande zose ziri kwegeranya ubushobozi kugira ngo hatagira Umunyarwanda n’umwe upfa biturutse ku ngamba z’uko abantu bagumye mu ngo zabo kubera coronavirus.”
Love with Actions ufasha abana bafite ubumuga bw’ingingo kubagorora, ugafasha n’imiryango yabo kubona ibiyitunga binyuze mu bukorikori. Kuri uyu wa gatandatu inkunga watanze y’ibikoresho by’isuku n’ibiribwa, ngo ifite agaciro ka miliyoni 1.2Frw.
Ku rwego rw’Igihugu hatangiye ibikorwa byo gufasha imiryango itishoboye
 
",https://umuseke.rw/gasabo-imiryango-70-irimo-ifite-abana-bafite-ubumuga-yahawe-inkunga-yibiribwa.html,Business
"
         PSF ivuga ko ibicuruzwa biri kwinjira nk’ibisanzwe ikizeza abaturarwanda ko bitazabura          
      ","Urugaga rw’Abikorera mu Rwanda ruravuga ko nubwo u Rwanda n’Isi muri rusange biri mu bihe bidasanzwe, ibicuruzwa biri kwinjira mu gihugu nk’ibisanzwe rukizeza abaturarwanda ko bitazabura.
Ubu imipaka y’u Rwanda yaba iyo ku butaka no ku kibuga cy’Indege irafunze ku bagenderera u Rwanda rumaze kuba nyabagendwa kubera korohereza abarugenderera.
Gusa ngo ku bicuruzwa byingajemo ibisanzwe bikenerwa nk’ibiribwa birimo umuceri, isukari si ko bimeze kuko byo byakomeje kwinjira mu gihugu nk’uko bisanzwe.
Inkuru dukesha Ikigo cy’Igihugu cy’Itangazamakuru RBA, ivuga ko imodoka nini zisanzwe zizana ibiribwa ziva muri Tanzania ziri kwinjira mu Rwanda n’ubundi zibizanye.
Mu minsi ishize ubwo hasohoka amabwiriza ko abantu batemerewe gukora ingendo zitari ngombwa ndetse hatangazwa n’ihagarikwa ry’ingendo z’abava cyangwa abagenderera u Rwanda, abaturage bagiye mu maduka bagura ibicuruzwa byinshi ngo bitazabura batahashye.
Ibi byakurikiwe n’amabwiriza ya Minisiteri y’Inganda n’Ubucuruzi yashyizeho ibipimo fatizo abaguzi batagomba kurenza kugira ngo bidashira mu maduka kandi hari abandi babikeneye.
Robert Bafakurera uyobora urugaga rw’abikorera mu Rwanda (PSF) yabwiye RBA ko nta mpungenge abantu bakwiye kugira ko ibicuruzwa basanzwe bakenera mu buzima bwa buri munsi bishobora kuzabura.
Ati “Nta gikuba cyacitse, ibintu biraza nk’uko bisanzwe biza kandi ari Leta y’u Rwanda na leta duturanye ziremera ko ibicuruzwa biza, ibicuruzwa ntabwo bizabura. Abantu rero ntibakomeze kurwanira ibintu bibwire ko bizabura biracyaza.”
By’umwihariko amara impungenge abacuruzi bazifite ko kubera ifungwa ry’imipaka rishobora kuzatuma batabona ibyo bacuruza.
Muri ibi bihe kandi hakomeje kumvikana bamwe mu bacuruzi bahanitse ibiciro bitwaje ibi bihe bidasanzwe u Rwanda rurimo rusangiye n’Isi yose.
Iri zamurwa ry’Ibiciro riri kugenda ricibwa intege n’amande ari kugenda acibwa abacuruzi barenga ku mabwiriza ya Guverinoma, kugeza ubu mu minsi icyenda (9) abazamuye ibiciro bamaze gucibwa amande ya Miliyoni 7,5 Frw.
Bapfakurera asaba aba bacuruzi kutitwikira ibi bibazo ngo bashake kubibyazamo inyungu yabo bwite.
Ati “Buri Munyarwanda ashyire mu gaciro arebe ibihe turimo ye gushakamo inyungu nyinshi kubera ibibazo dufite biri no ku isi hose ye kwibwira ko arimo gushaka inyungu ye gusa ahubwo agire gutekereza yuko ari ikibazo cyateye u Rwanda kandi dukwiye gufatanyiriza hamwe nk’abanyarwanda kugikemura.”
Abashoferi bari baturutse muri Tanzania bazanye ibicuruzwa mu Rwanda, babwiye RBA ko imodoka zizanye ibiribwa ari zo zihutirwa cyane ndetse zigapakurura zihita zisubirayo.
Bariya bashoferi bavuga ko baje nta nkomyi kuko mu muhanda harimo imodoka zipakiye imizigo gusa.
UMUSEKE.RW
",https://umuseke.rw/psf-ivuga-ko-ibicuruzwa-biri-kwinjira-nkibisanzwe-ikizeza-abaturarwanda-ko-bitazabura.html,Business
"
         Coronavirus: Yateje ingaruka ku biciro, MINICOM iratanga gasopo          
      ","*Undi mugabo w’Umurundi yatahuweho coronavirus muri rusange abarwayi bayo baba 8
(VIDEO) Kuva indwara ya coronavirus imaze iminsi igaragaye mu Rwanda yateje ikibazo ku masoko hamwe na hamwe mu gihugu ibintu byarahenze, bamwe mu baguzi bataha amaramasa. Minisiteri y’Ubucuruzi n’Inganda yasohoye itangazo ririmo ibiciro by’ibiribwa, ubirengaho akabyuriza uko ashaka yaburiwe.
Umuseke waganiriye na Mukeshimana Claire umwe mu bahahira ku isoko rya Ziniya mu Karere ka Kicukiro bavuga ko ibiciro byazamutse ku masoko kubera icyorezo cya Coronavirus.
Ati “Indwara ya coronavirus ikimara kugaragara mu gihugu, ibiciro bahise babizamura. Uretse abacuruza imboga ni bo batarazamura ariko abacuruza imiceri, ifu y’ubugari, kawunda ibiciro babizamuye.”
Mukeshimana  avuga ko ibiciro biri hejuru kuko niba ubugari bwari ku Frw 350, ubu bari kubugurisha Frw 500 na Frw 600, ibyo avuga ko bitoroshye.
Ati “Turasaba Leta kutuvuganira abacuruzi bareke kuzamura ibiciro kugira ngo tubone icyo kurya.”
Umuseke waganiriye  n’abacuruzi bavuga ko na bo aho barangurira ibiribwa ibiciro byazamutse.
Kiroso ni umwe mu bacuruzi agira ati “Umuceri wa Tanzania dusanzwe turangura Frw 27 000 ubu twasanze bari kuwugurisha Frw 28 000, ubu natwe turimo kuwugurisha Frw 30 000.”
 Uyu mucuruzi avuga ko nta kindi kibazo gihari cyateye izamuka ry’ibiciro uretse Coronavirus.
Minisiteri y’Ubucuruzi n’Inganda (MINICOM), yasohoye itangazo ku wa mbere tariki 16 Werurwe 2020, riburira abacuruzi batangiye kuzamura ibiciro by’ibicuruzwa, cyane cyane ibyo kurya, bitwaje icyorezo cya Coronavirus ko abazabifatirwamo bazahanwa hakurikijwe itegeko.
Minisiteri ivuga ibi ishingiye ku itegeko nomero 36/2012 ryo ku wa 21 Nzeri 2012 rigenga ihiganwa mu bucuruzi no kurengera abaguzi.
Yaboneyeho kugaragaza ibiciro bya bimwe mu biribwa, ababicuruza batagomba kurenza haba mu masoko no mu mabutike.

 
Ibyo bicuruzwa ni ibi bikurikira:
Umuceri wa Tanzaniya (25Kg), igiciro cyo kurangura ntikigomba kurenga Frw 25 500, naho ku badandaza igiciro ntikirenge Frw 1 200 ku kilo. Umuceri w’umunyarwanda (Kigori 25Kg), ntawemerewe kurenza Frw 18,500 ku barangura na Frw 800 ku kilo ku badandaza.
Umuceri w’umunyarwanda (muremure 25Kg), ni Frw 19,700 kurangura na Frw 850 ku kilo ku badandaza, naho umuceri wa Pakistan (25Kg) urangurwa ku Frw 21,000 ukadandazwa ku giciro kitarenze Frw 900 ku kilo, mu gihe uwa Tayilande utagomba kurenza Frw 26.500 kurangura na Frw 1,200 ku kilo ku badandaza.
Ibishyimbo by’umutuku ku barangura ntibigomba kurenza Frw 600 ku kilo, naho kudandaza ntibirenze Frw 650 ku kilo, mu gihe ibya Colta kurangura ni Frw 850 ku kilo na Frw 1,000 ku kilo ku badandaza.
Kawunga (MINIMEX na Iraboneye 25Kg), ntizigomba kurenza Frw 17,000 kurangura na Frw 800 ku kilo ku badandaza, naho izindi kawunga zikarangurwa ku Frw 15,000 zikadandazwa kuri Frw 620 ku kilo.
Ibirayi bya Kinigi ku barangura ntibigomba kurenza Frw 380 ku kilo, naho abadandaza ntibagomba kurenza Frw 420 ku kilo, mu gihe ibirayi by’umweru birangurwa Frw 280 bigacuruzwa kuri Frw 300 ku kilo.
Amavuta yo kurya (5L) arangurwa ku atarenga Frw 9,000 akadandazwa ku Frw 2,200 kuri litiro, naho igitoki kikarangurwa atarenze Frw 280 ku kilo kigacuruzwa kuri Frw 300 ku kilo.
Ifu y’imyumbati ku badandaza, ikilo kimwe kigomba kugura hagati ya Frw 400 na 800, naho ifu ya Kinazi (40Kg) kurangura ntigomba kurenza Frw 23,000, ikagurishwa atarenga Frw 900 ku kilo ku badandaza.
Isukari iva hanze (50Kg) ntigomba kurenza Frw 39,500 ku barangura na Frw 900 ku badandaza, mu gihe iya Kabuye (50Kg) itagomba kurenza Frw 42,000 ku barangura na Frw 1,000 ku kilo ku badandaza.
Minisiteri y’Ubucuruzi n’Inganda  irasaba abaguzi gutanga amakuru mu gihe babona izamuka rikabije ry’ibiciro aho ari ho hose kugira ngo hafatwe ingamba byihuse, bahamagara ku murongo utishyurwa 3739, bakaba banawuherwaho n’andi makuru bifuza.
 
Amakuru mashya kuri Coronavirus mu Rwanda
Minisiteri y’Ubuzima itanga amakuru mashya ku bwandu bushya bw’iyi virus, mu itangazo yasohoye mu ijoro ryo kuri uyu wa mbere tariki 16, yavuze ko umugabo w’Umurundi wanyuze mu Rwanda avuye i Dubai yapimwemo coronavirus.
Muri rusange abarwaye coronavirus ku butaka bw’u Rwanda babaye 8.

Daddy SADIKI RUBANGURA
UMUSEKE.RW
",https://umuseke.rw/coronavirus-yateje-ingaruka-ku-biciro-minicom-iratanga-gasopo.html,Business
"
         Burera: Urubyiruko rwa RPF rwaremeye amatungo abatayafite          
      ","Amatungo yatanzwe n’urugaga rw’urubyiruko rushamikiye ku muryango RPF-Inkotanyi, agizwe n’ingurube kubera ko ngo yororoka vuba, abayahawe bavuga ko azabafasha guhindura ubuzima.
Urubyiruko 8 rwo mu karere ka Burera rwahawe amatungo y’ingurube.
Ni mu gikorwa cyabaye kuri uyu wa gatandatu tariki ya 14 Werurwe, gikozwe n’urugaga rw’urubyiruko rushamikiye ku muryango RPF -Inkotanyi mu Ntara y’Amajyaruguru.
Abahawe aya matungo, bavuga ko mu bindi azabafasha harimo kwirinda ibyaha byambukiranya umupaka, dore ko aho batuye urubyiruko rwifashishwa mu kwinjiza ibiyobyabwenge.
Manishimwe Julienne wo mu Murenge wa Cyanika, avuga ko yari afite inzozi zo korora ariko akabura ubushobozi.
Yagize ati “Kuba bampaye ingurube bimbereye igisubizo. Niteguye kwita kuyitaho ku buryo nzaziturira n’abandi nk’uko babidushishikarije, nkanakomeza kwagura ubworozi nk’uko nabyifuzaga.”
Umuyobozi w’Akarere ka Burera akaba na Chairman wa FPR- Inkotanyi mu Karere, UWANYIRIGIRA Marie Chantal, avuga ko ibikorwa byatekerejwe mu rwego rwo gufasha urubyiruko gukanguka rugahanga imirimo ku buryo rudategereza kuremerwa gusa.
Yagize ati “Muri ibi bikorwa twifuje guhera ku rubyiruko rw’amikoro make kandi rudafite imirimo. Iyo urubyiruko rufite ibiruhugije bituma rutishora mu gutwara no gucuruza ibiyobyabwenge.”
Avuga binyuze muri kiriya gikorwa cyo kuremera urubyiruko, bizaba urugero kugira ngo rukanguke ruhange imirimo; kuko ngo ingurube yororoka vuba.
Kuremera urubyiruko rudafite amikoro byatangiye ku itariki ya 18 Ukwakira 2019, bitangirira mu Karere ka Gicumbi.
Thierry NDIKUMWENAYO
UMUSEKE.RW.RW
",https://umuseke.rw/burera-urubyiruko-rwa-rpf-rwaremeye-amatungo-abatayafite.html,Business
"
         Nyaruguru: Ubuyobozi bwagaragaje amahirwe ahari ku ishoramari          
      ","Umuyobozi w’Akarere ka Nyaruguru François Habitegeko yerekanye ibikorwa by’ingenzi byatuma abafite amafaranga bashora imali yabo muri aka Karere, avuga ko imihanda ya Kaburimbo, Ubuhinzi bw’icyayi n’ubukerarugendo bushingiye ku iyobokamana ari byo biza ku isonga.
Habitegeko François Umuyobozi w’Akarere ka Nyaruguru yabibwiye itangazamakuru muri gahunda yiswe ‘Menya Intara yawe’, ko mu myaka yashize Nyaruguru yari mu bwigunge kuko itagiraga imihanda myiza, umuriro w’amashanyarazi ndetse n’amazi meza.
Avuga ko aka Karere gafite umwihariko w’ibikorwa bigamije guteza imbere abatuye Akarere, bigabanyijemo ibyiciro bitatu, birimo ibyo abikorera, ibikorwa bya Leta ndetse n’iby’Abihayimana.
Habitegeko yahereye ku muhanda wa Kaburimbo ufite  km 60  bahawe n’Umukuru w’Igihugu Paul Kagame ubwo yasuraga abaturage mu mwaka wa 2013, umuhanda kuri ubu uri hafi kuzura.
Avuga ko imirimo yo kubaka umuhanda nirangira, bizorohereza abaturage n’abifuza gushora imali, cyangwa abakora umutambagiro mutagatifu ugana i Kibeho kuko abahasura ari benshi mu mwaka.
Ati: “Twumvikanye n’abakora umuhanda ko mu kwezi kwa cumi na kumwe uyu mwaka wa 2020, abakora ingendo Nyobokamana muri Kibeho bazanyura muri Kaburimbo.”
Uyu muyobozi yanavuze ko hari imihanda ya Kaburimbo ishamikiye kuri uyu mugari ugana ku mupaka wa Nshili ndetse n’undi uzakomeza ugana Cyahinda, Nyagisozi kugeza ku Kanyaru.
Habitegeko yanakomoje ku bikorwa by’ubuhinzi bw’icyayi butunze abaturage benshi, bukazanira n’Igihugu amadovize mu Mirenge itandukanye.
Ati: “Mu duce duhingwamo icyayi ni ahantu habaga ubutaka busharira, ubu butaka nibwo buhingwamo icyayi kiryoshye uyu munsi, ubu buhinzi bwahaye abaturage bacu akazi.”
Karanganwa Jean Marie Vianney wo mu Murenge wa Kibeho, avuga ko umuhanda wa Kaburimbo uzatuma abahinzi b’icyayi bagemurira inganda mu buryo bworoshye, akavuga ko agiye kwagura ubuso ahingaho.
Akarere ka Nyaruguru gafite inganda eshatu zitunganya icyayi, Ibitaro bya Munini,  Bazilika nini igiye kubakwa, gari  ndetse n’isoko rya kijyambere rigezweho.
Mayor Habitegeko yavuze ko bafite undi mushinga wo kwagura ubuhinzi bw’icyayi, ku buryo umusaruro uzavamo uzikuba kabiri  uwo basanzwe basarura  ku mwaka, kuko uruganda ruteganyijwe kubakwa ruzaba rufite ubushobozi bwo gutunganya toni ibihumbi 10 z’icyayi.
MUHIZI ELISEE
UMUSEKE.RW/Nyaruguru.
",https://umuseke.rw/nyaruguru-ubuyobozi-bwagaragaje-amahirwe-ahari-ku-ishoramari.html,Business
"
         Ngoma: Kuhira imyaka bakoresheje imishani zikoresha imirasire y’izuba byazamuye umusaruro          
      ","Mu Murenge wa Rukumberi mu Karere ka Ngoma hari urubyiruko ruhinga urusenda n’imboga ku nkengero z’igishanga cya Gashora ruvuga ko bifashishije ikoranabuhanga mu kuhira hakoreshejwe imirasire y’izuba byabafashije kuzamura umusaruro.
Urubyiruko rusaba bagenzi babo kwitabira ubuhinzi kuko burimo kubafasha kwiteza imbere.
Ubuyobozi bw’Akarere ka Ngoma buvuga ko bafatanyije n’abafatanyabikorwa biteguye gukomeza gushyigikira ubuhinzi kugira ngo ababukora batungwe na bwo.
Ruriya rubyiruko rwibumbiye hamwe rushinga Koperative yitwa “Twigire muhinzi Rukumberi”, bakora ibikorwa by’ubuhinzi mu nkengero z’igishanga cya Gashora, bahinga urusenda, amashu, inyanya, amashaza n’ibindi byiganjemo ibinyamisogwe.
Bakoresha ikoranabuhanga bahwe ryo kuhira bifashishije imirasire y’izuba.
Munyaneza ati “Byatugabanyirije ibishoro mu buhinzi nk’ahantu hakorwaga n’abantu 50, umuntu umwe araza agafungura robine akuhira, wabara 50 wari bubahembe ugasanga igishoboro cyaragabanutse.”
Habarurema Venuste ati “Hano barahakunda cyane kubera ikoranabuhanga, nta rubyiruko ruhinga hano rutaragura ikibanza mu gihe cy’amezi atatu gusa tumaze twuhira, ibigo by’imari biradusanga kubera umusaruro bibona ushimishije tubona.”
Mudahemuka Innocent umuyobozi w’ishami ry’ubuhinzi mu Karere ka Ngoma avuga ko bafatanyije n’abafatanyabikorwa b’Akarere biteguye gukomeza gushyigikira ubuhinzi.
Ati “Icyo ubu turimo gukora ni ugukomeza kwegera aba bahinzi tukabumvisha ko bishoboka ko ubuhinzi bwabo bwabateza imbere. Kandi byashoborwa na buri wese apfa kuba afite ubutaka.”
Ngoma nk’Akarere kagizwe n’ibiyaga birimo Sake na Mugesera, mu minsi yashize wasangaga bataka ikibazo cyo kurumbya kimwe n’abandi batagira amazi ariko ubu ibiyaga byatangiye kubyazwa umusaruro bituma umusaruro w’abaturage wiyongera ku babituriye.
Elia BYUKUSENGE
UMUSEKE.RW/Ngoma
",https://umuseke.rw/ngoma-kuhira-imyaka-bakoresheje-imishani-zikoresha-imirasire-yizuba-byazamuye-umusaruro.html,Business
"
         Abatandikisha ubutaka kubera kudasobanukirwa, turabegereza itegeko – Gov.Gatabazi          
      ","Amajyaruguru: Hari abaturage batinya kwandikisha umutungo wabo utimukanwa, bitewe no gutinya gusoreshwa ndetse n’abawandikisha ntibawusorere bitewe n’imyumvure; ubuyobozi bwo buvuga ko impamvu yo kwandikisha umutungo utimukanwa atari ukugira ngo usoreshwe gusa, ngo bugiye kubisobanurira abaturage.
Ni kenshi abaturage bagiye bashishikarizwa kwandikisha umutungo utimukanwa, ndetse na serivisi zibishinzwe zagiye zegerezwa abaturage mu Mirenge.
Mu Ntara y’Amajyaruguru abandikishije umutungo utimukanwa baracyari ku rugero rwo hasi.
Bamwe mu baganiriye n’Umuseke bavuga ko batinya kwandikisha imitungo bitewe n’uko batinya gusoreshwa cyangwa igafatirwa igihe batatanze imisoro.
Mukeshimana, ati “Byo hari benshi batarumva akamaro ko kwandikisha ubutaka. Niba umuntu akubwiye ko buri mwaka hari amafaranga asorera inzu yiguriye yakererwa bakamuhana, wahirahira wandikisha ibyo ufite?”
Ahanini ngo ni iyo mpamvu batinya kwandikisha imitungo itimukanwa bafite. Uyu muturage avuga ko hari n’abandikishije imitugo ariko batayisorera.
Yagize ati “Ubwo se nk’abo niba babandikira amande y’ubukererwe, ni nde watekereza kujya kwandikisha?”
Undi yagize ati “Si abatandikisha bafite ibibazo gusa, hari n’abandikishije imitungo yabo ariko batayisorera bagategereza igihe bazagurishiriza. Urumva iyo agurishije, yemera guhara ya mafaranga ndetse n’amande kugira ngo haboneke ibyangombwa byuguze. “
Mu nama ngishwanama ku misoro n’amahoro ku rwego rw’Intara y’Amajyaruguru yabaye ku wa kane tariki 05 Werurwe 2020, hagaragajwe zimwe mu mbogamizi zihari mu mitangirwe y’imisoro.
Hari abagaragaza ibikorwa ariko ntibabisorere, ndetse n’abatarabigaragaza, hagaragajwe ibigo bifitiye Uturere imyenda y’imisoro.
Niyigaba Faustin, umuhuzabikorwa w’ikigo cy’Igihugu k’Imisoro n’Amahoro (RRA) mu Ntara y’Amajyaruguru avuga ko ku bufatanye n’ubuyobozi bafite inshingano zo kwigisha abaturage mu rwego rwo guhindura imyumvire, ariko yongeraho ko umwihariko w’ikigo ahagarariye, ari uguhana hakurikijwe itegeko.
Guverineri w’Intara y’Amajyaruguru, Gatabazi Jean Marie Vianney avuga ko hari abaturage bafite imyumvire ko kwandikisha umutungo utimukanwa ubwo uba utakiri uwawe.
Avuga ko hakwiriyiye kubaho uburyo bwo gusobanura icyo itegeko riteganya ku bijyanye no kwandikisha umutungo utimukanwa.
Yagize ati “Hari abaturage bagifite imyumvire iri hasi, batinya kwandikisha ubutaka bitewe no kudasobanukirwa, bamwe bakumva ko bugiye kugurishwa, ntabwo ubutaka bwose bwanditse busoreshwa.”
Guverineri Gatabazi avuga ko bitewe n’iyi myumvire, ubutaka bumaze kwandikwa bukiri hasi cyane.
Avuga ko n’ubwo byasabwe n’Imiryango yigenga (Societes Civile), ko hari ibyahindurwa muri iri tegeko; mu gihe bitarahinduka umuturage akwiriye gusobanurirwa akamaro ko kwandikisha umutungo utimukanwa, ndetse no gutanga umusoro ku wo bireba.
NDIKUMWENAYO Thierry 
UMUSEKE.RW/Musanze
",https://umuseke.rw/abatandikisha-ubutaka-kubera-kudasobanukirwa-turabegereza-itegeko-gov-gatabazi.html,Business
"
         Musanze: Uko urubyiruko rwo muri Gataraga rwatekereje guhinga ingano          
      ","Urubwiruko rwibumbiye mu matsinda “Kora Wikorera na Akazi Kanoze”ari mu Murenge wa Gataraga ho mu karere ka Musanze, rurashishikariza bagenzi barwo gukura amaboko mu mifuka bakabyaza umusaruro amahirwe akikije aho batuye.
 
Urubyiruko rugera kuri 50 ruri mu matsinda abiri akorera mu bice bitandukanye, rukaba rwarahuguwe muri porogaramu yitwa “Akazi Kanoze & Kora Wikorera” yateguwe n’umushinga “USAID HUGUKA DUKORE AKAZI KANOZE” ku bufatanye n’abafatanyabikorwa harimo n’Urugaga rw’imiryango y’Abantu bafite ubumuga mu kurwanya SIDA no guteza imbere ubuzima (UPHLS).
Bahuguwe amasomo arimo kugena intego, kwimakaza ubuzima bwiza, kwizigama, guhagarara neza ku byerekeye amafaranga, ubu ruri mu bikorwa by’ubuhinzi bw’ingano, ni kimwe mu bihingwa byera mu gace batuyemo.
Bavuga ko batekereje igihingwa k’ingano nyuma y’amahugurwa babonye, basanze ari cyo kizabyara umusaruro bitewe n’uko kiri mu byera cyane mu gace babamo, kandi kikaba gifite isoko.
Muhire Joseph uri mu itsinda “Kora Wikorera” ati “Twahuguwe mu kwezi kwa kabiri kugeza mu kwa gatatu umwaka ushize, hanyuma tuza gukora itsinda kugira ngo dushyire mu bikorwa amasomo twari tumaze kwiga.”
Mu kwezi kwa kane nibwo batangiye kwizigama buri muntu yizigama Frw 500 mu kwezi.  Nyuma bakodesha umurima bahinga ingano, ubu bageze mu  isarura. 
Agira ati “Turacyafite intumbero yo gutera imbere, tukagira imirima yacu n’ibindi bikorwa, uretse itsinda na buri muntu agiye afite ibikorwa bijyanye n’umushinga yateguye.”
Uwitonze Claudine afite umugabo n’abana babiri, na Habanabakize Jean de Dieu ufite ubumuga bw’ingingo, bavuga ko kuba barabonye amahugurwa byatumye bitinyuka ndetse byongera imibanire na bagenzi babo.
Uwitonze yatangiye gucura akabari, ubu gahagaze Frw 300,000 yatangiye akabarira Frw 150,000.
Umukozi ushinzwe guhuza ibikorwa by’amahugurwa y’ubumenyi bukenewe ku murimo, mu Akazi Kanoze Access, Twajamahoro Constanin avuga ko icyo amahugurwa aba agamije ari ugutegura urubyiruko, aho uwahuguwe asoza afite gahunda ye y’iterambere rirambye.
Anavuga ko urubyiruko rudakomeje gukurikiranwa rushobora gucika intege mu gihe ibikorwa rukora bitabonye isoko.
Yagize ati “Muri aya mahugurwa, dufatanyije n’abafatanyabikorwa bacu dutegura urubwiruko mu mutwe, aho rusoza rufite intego y’iterambere kandi y’igihe kirambye. Ubona ko urubyiruko rusoza rufite inyota yo kuyishyira mu bikorwa.”
Avuga ko umufatanyabikorwa akomeza kubakurikirana mu gihe cy’amezi 9 cyangwa 12 nyuma yaho ibikorwa bakabimurikira inzego z’ibanze.
Umunyamabanga Nshingwabikorwa w’Umurenge wa Gataraga, Sebashotsi Jean Paul avuga ko biteguye gufatanya n’urubyiruko rwatangiye ibikorwa biteza imbere Umurenge harimo gukora imihanda ndetse no kubakira abatishoboye.
Asaba urubyiruko gushaka ubuzima gatozi kugira ngo byorohere ubuyobozi kuruhuza n’ibigo by’imari bitandukanye.
Umushinga “USAID HUGUKA DUKORE AKAZI KANOZE” ufite intego zo kugera ku rubyiruko rugera ku bihumbi 40 mu mwaka wa 2021.
Ukorana n’imishinga itandukanye ifasha mu gushyira mu bikorwa amahugurwa no gukurikirana abahuguwe.
Umushinga ukurikirana urubyiruko rwo mu Karere ka Musanze, ni Urugaga rw’imiryango y’Abantu bafite ubumuga mu kurwanya SIDA no guteza imbere ubuzima (UPHLS). Buri tsinda muri aya abiri, rimaze kugera ku bikorwa bifite agaciro k’amafaraga asaga ibihumbi (Frw 400,000) mu gihe kitageze ku mwaka.
NDIKUMWENAYO Thierry
UMUSEKE.RW/Musanze
",https://umuseke.rw/musanze-uko-urubyiruko-rwo-muri-gataraga-rwatekereje-guhinga-ingano.html,Business
"
         Abikorera bakomeje gushyigikirwa…Hari umushinga ubafasha kubona inguzanyo          
      ","Abikorera bategerejweho gufasha Leta y’u Rwanda kugera ku ntego z’Iterambere rirambye ubu hari umushinga w’Abanyamerika ubahuza na Banki n’ibigo by’imari bikabaha inguzanyo kugira ngo barusheho kuzamura ishoramari ryabo.
Nadine Manzi, umuyobozi wungirije w’uyu mushinga witwa ‘Nguriza Nshore’ wa USAID, avuga ko badatanga inguzanyo y’amafaranga ariko ko bafasha Banki kuba yaguriza abashoramari.
Muri ubu bumenyi baha abanyamabanki harimo kubaha impuguke zibafasha kunonosora imishinga ubundi bakaba baguriza abikorera badafite impungenge.
Uretse ibi byo gufasha abikorera kubona inguzanyo, ngo banabafasha gushyira kuri gahunda ubucuruzi bwabo nko kubushyira mu mpapuro zibusobanura neza.
Ati “Tukabafasha na business plan (igenamigambi ry’ubucuruzi) igaragaza ukuntu ubucuruzi ushaka ko buzaba bumeze nko mu myaka itatu cyangwa itanu, tukagufasha ku buryo impapuro zawe ziba ziri tayari kwakira abashoramari.”
Avuga kandi ko bafasha n’abikorera kuba bagurisha ibitekerezo by’imishinga yabo bishobora kuvamo ishoramari.
Banafasha abashoramari kwitabira inama zikomeye ku rwego mpuzamahanga zivuga ku ishoramari kugira ngo bunguke ibitekerezo byabafasha guha imbaraga ubucuruzi bwabo.
Ubu bazajyana abikorera 10 mu nama nyafurika ikomeye izwi nka Sankalp Africa 2020 izabera i Nairobi muri Kenya ikazahuza abikorera 2 000 baturutse mu bihugu bitandukanye byo ku Isi.
Jurie Giraneza washinze uruganda rw’amata Masaka Creamery ni umwe mu bafasha na ‘Nguriza Nshore’, avuga ko ishoramari rye rimaze guhama kubera ubumenyi bahabwa n’uyu mushinga.
Avuga kandi ko uko ishoramari rirushaho kugira ingufu bazarushaho kongera ingano y’amata batunganya ku buryo n’ayo basanzwe bakira aziyongera bityo n’aborozi bakarushaho gutera imbere bitumen n’ubukungu bw’u Rwanda burushaho kuzamuka.
Jurie na we uzajya muri iyi nama izaba muri iki cyumweru, avuga ko azagaragaza ishoramari rye kuri ba rwiyemezamirimo bakomeye ku buryo yizeye ko hari abashobora kuzakunda ibikorwa bye bagashoramo imari.
Ati “Ni amahirwe kugira ngo turusheho kumenyekana no kumenyekanisha ibikorwa byacu kandi bikadufasha no kwaguka.”
Avuga kandi ko muri iriya nama bazakurayo ubumenyi buzabafasha kwagura ibikorwa byabo ku buryo bazarushaho gukora ibicuruzwa bifite ireme bikabasha kugurishwa ku rwego mpuzamahanga.
Jurie kandi avuga ko bagiye bafite umukoro wo kugaragaza ko u Rwanda ari igihugu kiza kibereye gushoramo imari.
Nguriza Nshore ni umushinga uzamara imyaka itanu ukaba waratangiye muri 2018, ufite intego yo gutanga umusanzu mu guhanga imirimo mishya ibihumbi 30 kugeza muri 2023. Muri uyu mwaka uzafasha ibigo 10 kubona imari ya Miliyari 24 Frw.
UMUSEKE.RW
",https://umuseke.rw/abikorera-bakomeje-gushyigikirwahari-umushinga-ubafasha-kubona-inguzanyo.html,Business
"
         Mwakoze ibitangaza- Umugenzuzi w’Imari abwira BNR yagaruje Miliyari 5 zambuwe SACCOs          
      ","Umugenzuzi Mukuru w’Imari ya Leta, Obadiah Biraro yashimye Banki Nkuru y’u Rwanda yabashije kugaruza Miliyari 5 Frw mu 10 zambuwe ibigo by’imari biciriritse bya SACCO, ati “Mwakoze igitangaza…”
Izi miliyari 10 Frw zabuze zirimo amafaranga yibwe, ayo abayobozi mu nzego z’ibanze bitije, ayo banyereje ndetse n’izo abantu bambuye ibi bigo by’imari biciriritse birimo ibyo muri gahunda Umurenge SACCO.
Iki kibazo cyagarutsweho mu nama y’Igihugu y’Umushyikirano ya 2018, Perezida Paul Kagame agasaba ko hashyirwa ingufu mu kugaruza aya mafaranga kugira ngo biriya bigo bibone amafaranga yo kuzamura imibere y’abatishoboye nk’uko ari yo ntego byashyiriweho.
Iki gitekerezo cyanashyizwe mu myanzuro w’iriya nama y’igihugu y’Umushyikirano, cyakurikiwe no gushyiraho itsinda ryihariye ryari rihuriweho n’inzego zitandukanye zirimo BNR, Police, Ubushinjacyaha na RCA kugira ngo rigaruze ariya mafaranga.
Muri Nzeri 2019, Banki Nkuru y’u Rwanda yatangaje ko hari hamaze kugaruzwa Miliyari 5 Frw.
Uyu munsi mu biganiro byateguwe n’iyi Banki bigaragaza uko agaciro k’ifaranga n’ubukungu by’u Rwanda bihagaze, Umugenzuzi Mukuru w’Imari ya Leta, Obadia Biraro yashimiye iyi Banki yabashije kugaruza ziriya miliyari.
Ati “Ndabashimira ku gitangaza mwakoze ku mari ya za SACCO aho hari hari miliyari 10, mukongera mukazuburira ubuzima mukagaruza Miliayri 5.”
Biraro avuga ko hahise hashyirwaho uburyo bw’ikoranabuhanga bwo gukurikirana imari za SACCO bifatwa nk’igitekerezo kiza cyo gukumira ko ibi bigo by’imari byamburwa.
Gusa avuga ko bishobora kutazatanga umuti w’ikibazo kuko ibyananiwe gukoresha ubwenge n’amaboko bya muntu bitakoroha kubonerwa umuti mu kubikoresha hifashishijwe ikoranabuhanga.
Ati “Ndakeka ko hari ikibazo mu micungire kuri RCA ugereranyije na politiki nziza mu bijyanye n’imikorere ya za SACCO.”
 
Abambura Banki ntibazabura…
Guverineri wa Banki Nkuru y’u Rwanda, John Rwangombwa avuga ko ririya tsinda ryagaruje ariya mafaranga ryamanukaga rikajya ku rwego rw’Umurenge rigahamagaza abantu bose bigurije muri SACCO ntibishyure bakabategeka kwishyura imyenda barimo ibi bigo by’imari.
Ati “Hari bamwe bahitaga bishyura ako kanya abandi bagasinya ukuntu bazishyura. Ni ukuvuga ngo hakoreshejwe imbaraga z’ubuyobozi kugira ngo abantu bashobore kwishyura imyenda yabo.”
Kugeza ubu hamaze kuboneka amafaranga angana na Miliyari 3,4 Frw yamaze kwinjira n’andi Miliyari 1,9 Frw y’abantu 3 909 basinye amasezeno y’uburyo bazishyura [bivuze ko amaze kugaruzwa arenga Miliyari 5 Frw].
Rwangombwa avuga ko amafaranga yasigaye arimo ay’imyenda y’abantu basangaga badashobora kubona ubwishyu.
Ati “Birashoboka ko hari n’uwambuye SACCO ariko nta n’icyo afite ku buryo n’iyo wamufunga ntacyo wazapfa umukuyeho, birashoboka hari ayashoboye gutakara burundu.”
Gusa ngo ririya tsinda icyo ryakoze ni ugukurikirana imitungo yose ya bariya bantu bafitiye imyeenda SACCO kugira ngo ashobora kugaruzwa aboneke.
Rwangombwa avuga ko bigoye kuba urwego rwo kubitsa no kuriza rushobora kubaho rudafite abarwambura.
Ati “Biragoye kuvuga ngo ari Banki cyangwa SACCO nta na rimwe utazagira abantu bambura ariko urwego bamburiyeho ni yo mpamvu tuvuga ngo iyo bitagiye hejuru ya 5% twumva ko nta mpungenge byatera.”
Avuga ko muri kiriya gihe, SACCO zari zaracitse intege mu kuguriza abantu ariko ko nyuma y’uko abantu bishyuye ubu zongeye kuguriza abantu ku buryo zikomeje gutanga umusaruro w’icyo zashyiriweho.
Kugeza mu kwezi k’Ukuboza 2019, inguzanyo z’Umurenge SACCO zari zimaze kugera kuri Miliyari 52 Frw zivuye kuri Miliyari 48 Frw zatanzwe mu Ukuboza 2018 ni ukuvuga ko yazamutseho 8,4%.
Martin NIYONKURU
UMUSEKE.RW
",https://umuseke.rw/mwakoze-ibitangaza-umugenzuzi-wimari-abwira-bnr-yagaruje-miliyari-5-zambuwe-saccos.html,Business
"
         Karongi: Herekanywe imbuto y’ibirayi byatuburiwe mu Rwanda binahabwa amazina          
      ","Mu Rwanda mu Turere twa Karongi na Rutsiro hasanzwe hahingwa imbuto z’ibirayi zitandukanye ziganjemo Kinigi, Kirundo na Cruza zikaba zari zikeneye izizunganira, Abahinzi bavuga ko izo mbuto zari zimaze guhaga ubutaka bityo ko hari hakenewe izijyanye n’ubutaka bwaho kandi zitanga umusaruro.
Ni igikorwa cyabereye mu Murenge wa Twumba, ahari Ikigo cy’Igihugu Giteza imbere Ubuhinzi n’Ubworozi (RAB), Station ya Gakuta.
Hamuritswe ibyavuye mu bushakashatsi bwakozwe na RAB/Ishami rishinzwe ibirayi ku bufatanye n’Ikigo  Mpuzamahanga gikora ubushakashatsi ku bihingwa by’Ibinyabijumba (CIP).
Bamwe mu bahinzi bari bitabiriye iki gikorwa bishimiye ko bagiye kubona imbuto mu buryo butabagoye, bijejwe ko bagiye kuziha abatubuzi bakazitubura ku buryo nta muhinzi uzongera kubura imbuto, cyane ko itazongera kuva hanze cyangwa ngo bajye kuyishaka mu Ruhenengeri/Station ya Musanze.
Bamporiki Vincent umuhinzi wo mu Murenge wa Twumba, nyuma yo kubona aya moko atandatu y’ibirayi avuga ko na bo amahitamo ari ayabo bagendeye ku kuba babona byera bakaba banamurikiwe umusaruro wavuye kuri buri mbuto, ndetse banaryaho bumva uburyohe bwazo.
Umuyobozi wa RAB Station ya Gakuta, Twagiramungu Jean Claude yabwiye abahinzi ko bakwiye kujya bahinga kinyamwuga kugira ngo barusheho kubona umusaruro; atari uguhingira kurya gusa bakanasagurira isoko.
Ati “Ubu turamurika imbuto nshya zatuburiwe hano. Ni ibyo kwishimira. Twe nk’ Ikigo cy’Igihugu cy’Ubuhinzi akazi kacu twaragakoze. Ndasaba abahinzi gukora kinyamwuga ntibatahire guhingira kurya ngo birangire.”
Yabwiye abahinzi kwitegura kare ihinga, imbuto bakayivuga kare ubwoko bashaka kugira ngo abatubura babone umwanya wo kuyitubura.
Dr. RUKUNDO Placide ushinzwe igihingwa k’ibirayi mu Kigo cy’Igihugu cy’Ubuhinzi n’Ubworozi (RAB) yavuze ko ibirayi byageza ubihinga ku iterambere.
Ati “Muri Kigali, buri munsi hinjira amatoni menshi y’ibirayi. Byaba bibabaje ntabiva i Karongi no muri Rutsiro kandi  muri mu Turere duhinga iki gihingwa.  Mugende mutegure imirima yanyu  neza  hanyuma muzahinge izi mbuto mwazihisemo bitewe n’uburyo zera.”
Imbuto zamuritswe zahawe amazina ni, (CIP 394611.112 yiswe  Jyambere  na CIP 392797.22 yiswe Cyerekezo, iyitwaga Shangi yahawe  izina rya Ndamira indi ni CIP 392657.8 iyi yahawe izina rya Twigire, CIP 378699.2 yiswe Gisubizo na CIP 398190.89 yiswe Seka .
Zose ni amoko atandatu y’imbuto z’ibirayi zatuburiwe mu Rwanda mu Karere ka Karongi mu gikorwa cy’ubushakashatsi cyari kimaze imyaka irindwi.
Aya mazina zikaba zayahawe n’abahinzi nyuma yo kuzireba mu mirima no kubanza gusogongera ku buryohe bwazo.
 
Sylvain NGOBOKA
UMUSEKE.RW/Karongi
",https://umuseke.rw/karongi-herekanywe-imbuto-yibirayi-byatuburiwe-mu-rwanda-binahabwa-amazina.html,Business
"
         2019-Q4: Ibiciro by’ibiribwa byazamutseho 20%          
      ","Banki Nkuru y’u Rwanda (BNR) iratangaza ko mu gihembwe cya kane cy’umwaka wa 2019 izamuka ry’ibiciro ku masoko ryavuye kuri 2,4% rikagera kuri 6% (ni ukuvuga ko izamuka ryiyongeraho 3,6%). BNR ivuga ko iri zamuka rikabije ryatewe n’izamuka ry’ibiciro ry’ibiribwa ryazamutseho 20%.
Ibi bikubiye mu myanzuro y’inama y’akanama ka Banki Nkuru y’u Rwanda gashinzwe ukutajegajega kw’urwego rw’imari y’igihugu yateranye ejo hashize.
Guverineri wa Banki Nkuru y’u Rwanda, John Rwangombwa avuga ko icyagaragaye muri iyi nama ari uko umuvuduko w’izamuka ry’ibiciro mu gihembwe cya kane cya kane (4) cya 2019 warushijeho kuzamuka ugera kuri 6% uvuye kuri 2,4% wari wazamutseho mu gihembwe cya gatatu (3).
Avuga ko ibi byatewe n’izamuka ry’ibiciro ry’ibiribwa ryakabije kuzamuka muri kiriya gihembwe cyaranzwe n’ibura ry’ibiribwa ku masoko.
Ati “Byatewe ahanini n’umusaruro utaragenze neza mu gihembwe cya kane kubera imvura yaje itinze, iba nyinshyi, ari ukuza itinze no kuza ikaba nyinshi byagize ingaruka ku bihingwa bimwe na bimwe bijya ku masoko.”
Avuga na none iri hinduka rikomeye ryatewe no kuba mu gihembwe cya kane cya 2018 cyo cyari cyaranzwe no kurumbuka kw’imyaka bigatuma n’ibiciro by’ibiribwa bimanuka.
Ati “Iyo rero uhereye hasi ikintu icyo ari cyo cyose cyakwiyongeraho kigaragaza ko byazamutse cyane.”
John Rwangombwa avuga ko iteganya rya BNR rigaragaza ko izamuka ry’ibiciro ku masoko rizaguma mu mpuzandengo isa nk’iri hejuru ijya kuba hejuru gato ya 5% kuko n’ubundi ibiribwa bikomeje kubura ku masoko.
Ati “Kuko ibipimo byari hasi cyane mu gice cya mbere cy’umwaka wa 2019  ariko na none n’ibiciro by’ibiribwa turabona bizakomeza kuba biri hejuru gato.”
Avuga ko iri zamuka ry’Ibiciro ku masoko rya 6% ridakanganye ariko ko ryatumye BNR ifata ikemezo cyo “kudahindura igipimo cy’urwunguko rwa Banki nkuru y’igihugu kugira ngo dukomeze gushyigikira uko amabanki atanga imyenda ku bikorera.”
Guverineri wa BNR avuga ko iyi Banki n’ubundi yari yagumushijeho urwunguko rwayo kuri 5% kandi “ko byatanze umusaruro ku myenda yatanzwe ku bikorera bigatuma imyenda yatanzwe n’amabanki yazamutseho 20%.”
 
Ibitumizwa hanze byazamutseho 10,6%
BNR kandi ivuga ko muri kiriya gihembwe cya kane cya 2019, ibitumizwa hanze byazamutseho 10,6% bitewe n’ibikoresho by’inganda n’ibiri gukoreshwa mu kubaka ikibuga k’indege ndetse n’izindi nyubako ndetse n’ibiri gushorwamo imari biri gutumizwa mu mahanga.
Guverineri Rwangombwa avuga ko iki kinyuranyo cya 8% cyatumye ifaranga ry’u Rwanda rita agaciro ho 4,9% rigereranyijwe n’idolari rya America.
Ati “Uyu mwaka na none ifaranga rishobora guta agaciro nka 4,7%. Ariko muri rusange iyo turebye uko ubukungu buhagaze ari izamuka ry’ibiciro uko rizaba rimeze ari uguta agaciro kw’ifaranga rya 4,7% iyi shusho itwereka ko ubukungu bw’u Rwanda buzaba buhagaze neza muri 2020.”
 
Ibyerekeye Imari muri 2019: Umutungo mbumbe wa za Banki zamutse kuri 12,5%
Ku bijyanye n’imari, BNR ivuga ko mu mwaka wose wa 2019 umutungo mbumbe w’ibijyanye n’uru rwego wazamutse kuri 13,2% ukaba warabaye Miliyaridi 5 268 Frw.
Imari shingiro ya za Banki yazamutse kuri 12,5% ugereranyije n’umwaka wa 2018 igera kuri Miliyaridi 3 476 mu gihe imari shingiro y’urwego rw’Ubwishingizi yazamutse kuri 13% ikagera kuri Miliyaridi 510.
Naho mu rwego rw’Ibigo by’imari iciriritse (Microfinance), imari shingiro yarwo yazamutse kuri 14,7% kuko yageze kuri Miliyaridi 321 Frw mu gihe umutungo w’ubwizigamire bw’abageze mu zabukuru wazamutse kuri 15% kuko wageze kuri Miliyaridi 891 Frw.
John Rwangombwa avuga ko ibi ari inkuru ishimishije ku bukungu bw’u Rwanda kuko inzego zose zibugize zikomeje kuzamuka ku buryo ntacyapfa kuzihungabanya
Ati “Bifite amafaranga yakenerwa mu bintu ibyo ari byo byose kuko ni ibigo bikorera abandi bantu baza kubibitsamo cyangwa baza kwizigamamo.”
BNR kandi igaragaza ko inguzanyo zitishyurwa na zo zikomeje kumanuka kuko zavuye kuri 7,6% mu mpera za 2017 zikagera kuri 6,4% muri 2018 mu gihe mu Ukuboza 2019 zageze kuri 4,9%.
Martin NIYONKURU
UMUSEKE.RW
",https://umuseke.rw/2019-q4-ibiciro-byibiribwa-byazamutseho-20.html,Business
"
         CMU Challenge: Kubahoniyesu atunze miliyoni nyinshi abikesha kumenya isoko ry’imigabane          
      ","Mu gutangiza ku mugaragaro amarushanwa rya Capital Market University Challenge yabereye mu Karere ka Musanze mu ishuri rya IPRC, Kubahoniyesu Theogene wahoze ari umunyeshuri muri Kaminuza y’u Rwanda ishami rya Huye yatangaje ko atunze miliyoni nyinshi z’amafaranga abikesha isoko ry’imari n’imigabane.
Abantu benshi bibwira ko kugura imigabane bisaba kuba uri umukire ariko ngo siko bimeze. Mu buhamya yahaye Umuseke uyu musore yavuze ko we yari aziko isoko ry’imigabane ari iry’abantu bifite ku buryo umuntu ugura imigabane mu bigo runaka yakagombye kuba ari uwifite.
Ati “Nkimara kubona amahirwe, ikigo gishinzwe isoko ry’imari n’Imigabane (CMA) kizanye amarushanwa ya Capital Market University Challenge mbijyamo hari mu mwaka wa  2017, njyewe n’itsinda ryange twabashije gutsindira Frw 1. 200.000. Ni amafaranga tutari twiteze kuko twari abanyeshuri.”
Kubahoniyesu avuga ko nyuma yo gutsinda amarushanwa Capital Market University  Challenge byabateye imbaraga niko gutangira kubika amafaranga 1000 buri kwezi ku buryo amafaranga batsindiye amaze kugera kuri miliyoni 3,5Frw, utabariyemo ayo bagenda bagurizanya hagati yabo.
Itsinda ry’aba banyeshuri ririmo na Kubahoniyesu bari mu bantu bagura imigabane mu isoko ry’imari n’imigabane mu bigo bitandukanye nka Bank of Kigali, I & M Bank ndetse n’ahandi. Ubwe buri kwezi ntabwo abura amafaranga 300.000 yinjiza mu mufuka we abikesha ayo mafaranga batsindiye mu marushanwa ya Capital Market University Challenge.
Kubahoniyesu ashishikariza abanyeshuri gusamira mu kirere aya mahirwe ku buryo baramutse babonye ibihembo ndetse bakagira ubumenyi ku buryo isoko ry’imari n’imigabane rikora, ngo hari icyo byabungura igihe baba barangije amashuri.
Iri rushanwa rigizwe no kubaza ibibazo bitandukanye byerekeye isoko ry’imari n’imigabane wababitsinze neza bagahembwa.
Alphonse Nsabimana wiga Agribusiness muri Kaminuza ya Busogo wakurikiranye amarushanwa ya Capital Market Challenge yabereye i Musanze yavuze ko na we yafashe umwanzuro wo gushora amafaranga mu kugura imigabane mu isoko ry’imari n’imigabane muri Capital Market Store na we akazabona inyungu mu gihe runaka.
Ati “Ndumva ntashaka gusubira inyuma kuva namenya ayamakuru.”
Magnifique Migisha wari uhagarariye Umuyobozi w’ikigo Capital Market Authority muri aya marushanwa yavuze ko iyi ari inshuro ya karindwi iri yabayeho, rikaba ryitabirwa na Kaminuza zose mu gihugu.
Ati “Bitanga ikizere ko urubyiruko rw’ejo bazaba abashoramari beza bakanaza gukora muri iri soko, kugeza ubu bigenda bitanga umusaruro.”
Magnifique Migisha avuga ko gahunda bafite ari ukwagura irushanwa bakagera ku rubyiruko rwinshi dore ko  rizasozwa tariki 3 Mata 2020.
Imyaka yashize gusoza irushanwa hagiye haza abantu 250, ubu bateganya kuzakira abagera ku 1200, ni hafi inshuro zirenga eshanu ngo ni yo ntego bihaye.
Biteganyijwe ko abazatsinda amarushanwa uwa mbere azahabwa miliyoni 1.5 Frw uzakurikiraho we azahabwa miliyoni 1.2 Frw naho uwa gatatu azahabwa miliyoni 1.000.000 Frw.
  
Daddy Sadiki RUBANGURA
UMUSEKE. RW 
",https://umuseke.rw/cmu-challenge-kubahoniyesu-atunze-miliyoni-nyinshi-abikesha-kumenya-isoko-ryimigabane.html,Business
"
         Umucuruzi asaba Minicom na BNR kubanza kumvisha abaturage akamaro ka ‘Cashless’          
      ","Umwe  mu bacuruzi batanga serivisi zifashsha ikoranabuhanga witwa Jeannine Umutoniwase ukorera mu Karere ka Muhanga avuga ko politiki yo kwishyura ibicuruzwa hifashishijwe ikoranabuhanga( cash less economy) ikeneye gusobanurirwa abaguzi kugira ngo bayizere.
Yabivuze mu kiganiro yahaye Umuseke nyuma y’inama yamuhuje( we na bagenzi be) n’Iposita y’u Rwanda yari yabahamagaje ngo bungurane ibitekerezo by’aho ubucuruzi bukoresha ikoranabuhanga bugeze n’ibikeneye kunozwa.
Umutoniwase avuga ko kuba Banki y’igihugu na Minisiteri y’ubucuruzi baratangije gahunda yo kwishyura ibicuruzwa mu buryo bw’ikoranabuhanga ari ikintu kiza ariko ngo hari abaguzi batarabyizera kuko ngo Abanyarwanda bagura ikintu ari uko bakibona.
Ati: “ Ni ikintu cyumvikana kuko bitaraba umuco mu baguzi ariko nanone ni byiza ko  iriya politiki imenyerwa ariko bisaba ko BNR, Minicom n’abandi bicara bagashyiraho uburyo bwo kubimenyereza abaturage, bakumva akamaro kabyo.”
Avuga ko ubusanzwe Abanyarwanda bagura ikintu bakigerageje bakabona ko koko cyujuje ibyo bashaka, ariko akavuga ko bagomba kumva akamaro ko kutagendana amafaranga afatika kuko aba ashobora kwibwa  cyangwa agatakara.
Ngo ni ibintu bisaba ko abantu bafashwa guhindura imyumvire, bakumva akamaro kabyo.
Jeannine Umutoniwase avuga ko icyakorwa kugira abantu bahindure imyumvire ari ubukangurambaga, abantu bakumva akamaro kabyo.
Ubu bukangurambanga ngo bwakorwa na Minisiteri y’ubucuruzi, iy’ikoranabuhanga na inovasiyo, Banki nkuru y’igihugu n’abandi bafatanyabikorwa.
Umuyobozi ushinzwe ishami ry’ubucuruzi mu Iposita y’u Rwanda Patrick Safari nawe yemera ko kuba umuguzi yashidikanya kugurira ikintu ku ikoranabuhanga bifite ishingiro ariko akavuga ko kugira ngo ayashire bisaba ko ahabwa amakuru yacyo yose mbere y’igihe.
Ati: “ Ayo makuru iyo umukiliya ayafite mu buryo buhagije, haba mu biciro, haba mu bwiza bw’igicuruzwa, byaba mu giciro cy’ubwokorezi…Ibi nibyo bituma umuntu agira ikizere akagurira ku rubuga runaka ariko afite ikizere…”
Safari kandi asaba Minisiteri y’ubucuruzi gushyiraho amabwiriza yerekana uko buriya bucuruzi bwifashisha ikoranabuhanga bwakorwa, bityo abantu bagakora ubucuruzi bwifashisha ikoranabuhanga nta mpungenge.
Ku byerekeye umutekano w’amafaranga y’abakiliya n’abaguzi bakora ubucuruzi bwifashisha ikoranabuhanga, Patrick Safari asaba abaguzi kujya bagira amakenga, bakabaza urubuga rwizewe urwo ariryo kandi uwaba abona yibwe akaba yakwitabaza RIB.
Iposita yabwiye abakorera ubucuruzi kuri murandasi ko yatangije serivisi zibagenewe zirimo iyitwa EMS Plus(.
EMS( Express Mail Service) Plus ngo ni ubwo bazajya bifashisha buhereza ibintu hanze ariko bwo ngo buzajya bwihuta kurusha EMS bwari busanzwe.
Umwe muri bariya bacuruzi witwa Patrick Cyuzuzo yashimye ubu buryo avuga ko buzihutisha ibyo bakora kandi ngo ntibuhenze.
Iposita y’u Rwanda yatangiye muri 1922. Kuva icyo gihe ikora serivisi zo kugeza ubutumwa, imizigo n’ibindi ku bantu baba mu Rwanda cyangwa mu mahanga.
Jean Pierre NIZEYIMANA
UMUSEKE.RW
",https://umuseke.rw/umucuruzi-asaba-minicom-na-bnr-kubanza-kumvisha-abaturage-akamaro-ka-cashless.html,Business
"
         P.Kagame mu Bwongereza mu nama y’ishoramari ry’iki gihugu na Africa          
      ","Perezida Paul Kagame ari i Londres mu Bwongereza mu nama y’ihuriro ryiga ku bufatanye mu by’Ishoramari hagati y’iki gihugu n’Umugabane wa Africa (UK-Africa Investment Summit).
Ibiro by’Umukuru w’Igihugu biravuga ko Perezida Paul Kagame yagiye muri iri huriro rifungurwa na Minisitiri w’Intebe wa kiriya gihugu Boris Johnson kuri uyu wa Mbere.
Perezida Kagame araza kuba ari umwe mu batanga ikiganiro kiza kugaruka ku bucuruzi n’Ishoramari.
Muri iki kiganiro araba ari kumwe na Perezida Peter Mutharika wa Malawi, Alpha Condé wa Guinea na Liz Truss umunyamabanga wa Leta mu bucuruzi mpuzamahanga mu Bwongereza.
Ibiro by’Umukuru w’Igihugu kandi bivuga ko u Rwanda na Banki y’Isi baza gutangiza isoko ry’imyaka itatu ry’impapuro mvunjwafaranga za Miliyoni 40 USD ku isoko ry’Imari n’Imigabane ry’i London mu Bwongereza.
Iyi nama irahuriza hamwe abantu mu ngeri zinyuranye barimo abashoramari n’abahagarariye Guverinoma kugira ngo bigire hamwe uburyo babyaza umusaruro amahirwe ahari mu by’ishoramari.
Ibigo bikomeye mu Rwanda byitabiriye iyi nama birimo Banki ya Kigali, uruganda Mara Phones na Cogebanque.
Ubwongereza buza ku mwanya wa kabiri mu ishoramari ry’amahanga mu Rwanda bukaba bwarashoye Miliyoni 448 USD mu myaka ine ishize.
Mu kwezi kwa Kamena uyu mwaka, u Rwanda ruzakira inama ikomeye ihuriza hamwe ibihugu bikoresha ururimi rw’Icyongereza, ikaba ari imwe mu nama zikomeye u Rwanda ruzakira muri uyu mwaka wa 2020.
Ubwongereza n’Ibihugu byo ku mugabane wa Africa bashyize umukono ku masezerano 11 yitezweho kwihutisha iterambere ry’Uyu mugabane ukiri inyuma.
Aya masezerano yasinywe nyuma y’igihe gito Ubwongereza buvuye mu muryango w’Ubumwe bw’Uburayi, azibanda mu kuzamura ibikorwa Remezo n’Ubucuruzi.
Iri huriro ryatangiye kuri uyu wa mbere rikaba ryitabiriwe n’abakuru b’ibihugu na Guverinoma barenga 10 bo muri Africa, rirafatwa nk’irije kongerera umuvuduko imikoranire y’Ubwongereza na Africa.
Atangiza ku mugaragaro iri huriro, Minisitiri w’Intebe w’Ubwongereza, Boris Johnson yavuze ko Africa ari umugabane utanga ikizere k’ejo hazaza.
Ati “Africa ni ejo hazaza kandi UK ifite ibyiza byinshi kandi bishoboka yagiramo uruhare muri aho hazaza.”
Martin NIYONKURU
UMUSEKE.RW
",https://umuseke.rw/p-kagame-mu-bwongereza-mu-nama-yishoramari-ryiki-gihugu-na-africa.html,Business
"
         ConnectRwanda: BRD ibimburiye ibigo gutanga inkunga byemeye…Yatanze miliyoni 50 Frw          
      ","Banki y’Igihugu y’Amajyambere (BRD) yatanze sheke ya Miliyoni 50 Frw yo kugura Telefone zigezweho (Smart Phones) 500 yemeye muri gahunda yiswe Connect Rwanda yo gufasha buri rugo gutunga iyi Telefone.
Umuyobozi wa Banki y’Amajyambere, Kampeta Sayinzoga aherekejwe n’abandi bakora bajyanye iyi nkunga yakiriwe n’abarimo umuyobozi wa MTN-Rwanda n’Umuyobozi Mukuru w’Uruganda Mara Phone, Eddy Sebera.
Ubuyobozi bw’iyi Banki buvuga ko aya miliyoni 50 Frw azagura Smart Phones 500 zikorerwa mu Rwanda za Mara X.
Buvuga kandi ko ikigo cyabo kibaye icya mbere mu gutanga inkunga kemeye muri iyi gahunda ya Connect Rwanda.
BRD ivuga ko iki gikorwa ari nko gutera ibuye rimwe rikica inyoni ebyiri kuko uretse gushyigikira gahunda yo gukunda no gukoresha ibikorwa mu Rwanda, ziriya Smart Phones zizanagirira umumaro imiryango izazikoresha.
Kampeta Sayinzoga yagize ati “Ni amahirwe adasanzwe yo gushyigikira gukoresha ibikorwa mu Rwanda.”
Umuyobozi Mukuru wa Mara Phone, Eddy Sebera avuga ko nta muryango ukwiye gusigara inyuma mu gukoresha ikoranabuhanga rigezweho rya Smart Phone.
Ubukangurambaga bwo gushaka izi telephone zigezweho zo guha ingo zitazifite, bwatangijwe na Perezida Paul Kagame witanze telephone 1 500, yavuze ko abanyarwanda bakwiye kubona serivisi bitabagoye ku buryo izi telephone zizabibafashamo.
Umuryango we urimo Madamu Jeannette Kagame n’abana babo bose na bucura uri kwimenyereza umwuga bitanze Telefone 88.
Abandi bantu ku giti cyabo, ibigo bya Leta n’ibyigenga bakomeje kugenda bitanga. Mu cyumweru gishize Police y’u Rwanda yitanze Telefone 1 200.
Kugeza ubu Telefone zimaze kwemerwa zigera mu bihumbi 30 mu gihe hakenewe nibura izigera muri miliyoni ebyiri.
UMUSEKE.RW
",https://umuseke.rw/connectrwanda-brd-ibimburiye-ibigo-gutanga-inkunga-byemeyeyatanze-miliyoni-50-frw.html,Business
