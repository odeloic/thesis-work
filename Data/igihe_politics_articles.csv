Title,Body,Url,Category
"Minisitiri Biruta asanga Uganda ifite ubushake, ibibazo byayo n’u Rwanda byakemuka mu cyumweru kimwe ","Minisitiri w’Ububanyi n’Amahanga w’u Rwanda, Dr. Vincent Biruta, yavuze ko iyo habaho ubushake bwa Politiki, ibibazo u Rwanda rufitanye na Uganda biba byarakemutse kuko ngo ibyo u Rwanda rusaba byumvikana ku buryo byanakemuka mu cyumweru kimwe.
Minisitiri w’Ububanyi n’Amahanga w’u Rwanda, Dr. Vincent Biruta, yavuze ko iyo habaho ubushake bwa Politiki, ibibazo u Rwanda rufitanye na Uganda biba byarakemutse kuko ngo ibyo u Rwanda rusaba byumvikana ku buryo byanakemuka mu cyumweru kimwe.
Kuwa Gatanu tariki 21 Gashyantare 2020 nibwo Inama yabereye i Gatuna ihuje abayobozi b’u Rwanda, Uganda, Angola na Repubulika Iharanira Demokarasi ya Congo, yahaye Uganda ukwezi kumwe ko kugenzura ibirego bya Repubulika y’u Rwanda ku bikorwa bibera ku butaka bwayo by’imitwe ibangamiye guverinoma y’u Rwanda, byaba ari ukuri, Uganda igafata ingamba zose zo kubihagarika no kwirinda ko byakongera kubaho nyuma hakabaho ibiganiro byo gufungura imipaka.
Mu kiganiro Majuscule Propos cya Televiziyo y’u Rwanda, cyavugaga ku bibazo by’u Rwanda na Uganda cyatambutse kuri iki Cyumweru, Minisitiri w’Ububanyi n’Amahanga, Dr. Vincent Biruta, yabajijwe ku cyizere cy’uko Uganda yaba izubahiriza ibyo yasabwe mu kwezi kumwe yahawe, asubiza ko ikibazo atari igihe cyo kubikemura ahubwo ikibazo ari ubushake bwa Politiki.
Yavuze ko ibyo u Rwanda rusaba byumvikana kandi ko ari ibintu bitatwara icyumweru kimwe kugira ngo bikemuke Uganda iramutse ifite ubushake bwo kubikemura.
Ati “Njye ntekereza ko iyo haba ubushake bwa Politiki bitajyaga gusaba iminsi 30 kubera ko ibyo u Rwanda rusaba birumvikana: Dufite abanyarwanda bafashwe bari muri gereza dusaba ko barekurwa. Turasaba ko gufata abanyarwanda no kubatoteza mu buryo bunyuranyije n’amategeko bihagarara. Turasaba ko ibikorwa byo gushyigikira imitwe irwanya u Rwanda bihagarara. Ndatekereza ko itari inakenewe, ibyo ni ibintu abantu bakora mu cyumweru kimwe.”
Uganda iri mu bibazo by’ubukungu ndetse na Banki nkuru y’icyo gihugu iherutse kwerurira abagize Inteko Ishinga Amategeko ko yaguye mu gihombo cya miliyoni 545 z’amadorali ya Amerika mu myaka 15 ishize.
Abasesenguzi basanga Uganda ikeneye cyane ko umupaka ufungurwa nubwo n’abanyarwanda bawukeneye. Ku ruhande rumwe bisa nk’aho Museveni yari yizeye ko inama iheruka isiga iwufunguye nkuko n’ubutumwa yanditse kuri Twitter bibugaragaza.
Nyuma gato y’iyo nama yanditse ati “Mfitiye impuhwe abaturage ba Uganda n’ab’u Rwanda bagizweho ingaruka n’ifungwa ry’umupaka wa Gatuna. Ndabasaza kwihangana mu gihe turi gushaka igisubizo kirambye. Nizeye ko ukuri kuzagaragara kubera Guverinoma ya NRM [Ishyaka riri ku butegetsi] ihagaze ku kuri.”
My sympathies go out to the citizens of Uganda and Rwanda that have been affected by the closure of the Katuna border. I call upon you to be patient as we pursue a lasting solution. I am very optimistic that the truth will come out because the NRM government stands for the truth. pic.twitter.com/940BtM2kTK
— Yoweri K Museveni (@KagutaMuseveni) February 21, 2020
Dr. Vincent Biruta wari mu nama yabereye i Gatuna, yavuze ko abahuza bari bateguye gahunda irimo n’ikimenyetso cyo kwambuka umupaka, ariko abakuru b’ibihugu baza kuyihindura nyuma ari nabwo ikiganiro n’itangazamakuru cyakuwemo, hagasomwa itangazo. Birashoboka ko ariho icyizere Museveni yari afite cyari gishingiye.
Ati “Ndakeka iyo nyandiko ya Twitter yaranditswe inama irimo cyangwa itararangira, wenda bikozwe n’ushinzwe konti ye ya Twitter.”
Umujyanama wa Perezida Kagame, Dr Jean Paul Kimonyo, yavuze ko Museveni ashobora kuzubahiriza ibyo yasabwe kubera igitutu ariho cyerekeye ubukungu bwa Uganda buri kuzahara.
Ati “Turebye uko ibintu bihagaze ubu Perezida Museveni ari ku gitutu gikomeye. Bisa nk’aho Museveni yatekerezaga ko inama yabaye ku wa Gatanu izafungura umupaka ariko si ko byagenze. Kuri we hari igitutu ku ruhande rw’ubukungu nubwo n’abanyarwanda bawukeneye [Umupaka].”
Dr. Kimonyo asanga Uganda yaratunguwe n’uburyo u Rwanda rwitwaye ku bijyanye n’ifungwa ry’umupaka, itangira gufata ibyemezo bitandukanye.
Ati “Ikibazo gitangira Uganda yaravuze ngo u Rwanda ruze rupfukame ariko ibyo ntibyashobotse. Ntabwo Museveni yakuyeho pasiporo ya Charlotte Mukankusi, [ushinzwe dipolomasi mu mutwe w’iterabwoba wa RNC, washinzwe na Kayumba Nyamwasa], ntabwo ari ku busa batangiye kurekura bamwe mu bo bafunze. Ndatekereza ko azakora ibyo asabwa niba bikenewe ko umupaka ufungurwa nkuko yabivuze.”
Hashize imyaka itatu hari ubwumvikane buke hagati y’ibihugu byombi, u Rwanda rushinja Uganda gukorana no gukingira ikibaba ibikorwa by’imitwe igamije kuruhungabanyiriza umutekano, birimo iby’imitwe ya RNC, FDLR, RUD Urunana n’indi. Hari gufata no gufunga abanyarwanda mu buryo bunyuranyije n’amategeko bagakorerwa iyicarubozo ndetse no kubangamira ubucuruzi bwarwo.
Intambwe imaze guterwa mu kuzahura umubano hagati y’ibihugu byombi, irimo kurekura abaturage bari bafunzwe kuri buri ruhande, no gusinya amasezerano yo guhererekanya abanyabyaha.
Ibyo u Rwanda rusaba Uganda
Kimwe mu byo u Rwanda rwari rwasabye mbere y’inama ya Kane y’i Gatuma cyo gutesha agaciro pasiporo yahawe Charlotte Mukankusi wo muri RNC ari nayo yakoreshaga mu ngendo ze, cyarubahirijwe.
U Rwanda kandi rwari rwasabye Uganda kohereza abantu bagize uruhare mu bitero byo mu Kinigi mu mwaka ushize, byahitanye abantu 14 abandi bagakomereka. Ku wa Gatatu hari babiri boherejwe, nubwo hari abandi bataroherezwa.
U Rwanda rukomeje gusaba Uganda gukurikirana ibikorwa n’ikusanywa ry’inkunga ihabwa imitwe yo guhungabanya u Rwanda, bikorwa n’abarimo Prossy Bonabaana, Sula Nuwamanya, Dr Rukundo Rugali, Emerithe Gahongayire na Emmanuel Mutarambirwa, byose bigashyigikirwa na RNC, binyuze mu muryango utari uwa leta Self-Worth Initiative.
Mu bandi rusaba kohererezwa bari muri RUD Urunana yagabye igitero mu Kinigi, uretse Sous Lieutenant Selemani Kabayija na Private Fidèle Nzabonimpa bagejejwe mu Rwanda, hari Mugwaneza Eric na Capt. Nshimiye uzwi nka Governor ari na we wayoboye igitero cyo mu Kinigi.
U Rwanda kandi rusaba Uganda gukurikirana abayobozi bakorana na RNC na RUD Urunana barimo Umunyamabanga wa Leta Philemon Mateke, Brig Gen Abel Kandiho uyobora CMI, Brig Gen Fred Karara, Col Sike Asiimwe, Major Fred Mushambo, Col Kaka Bagyenda n’abandi bayobozi bagira uruhare muri ibyo bikorwa.
",https://m.igihe.com/politiki/article/minisitiri-biruta-asanga-uganda-ifite-ubushake-ibibazo-byayo-n-u-rwanda,Politics
"Simva mu muryango ukomeye, aho ndi ni igihugu cyiza- Ikiganiro na Kamanzi uhagarariye urubyiruko mu Nteko (Video)","Kamanzi Ernest na Maniriho Clarisse ni bo badepite bahagariye urubyiruko mu Nteko Ishinga Amategeko y’u Rwanda kuva mu 2018.
Kamanzi Ernest na Maniriho Clarisse ni bo badepite bahagariye urubyiruko mu Nteko Ishinga Amategeko y’u Rwanda kuva mu 2018.
Mu matora yabaye muri uwo mwaka, abakandida 26 nibo bashakwagamo babiri bagombaga guhagararira urubyiruko muri manda y’imyaka itanu izageza mu 2023.
Kamanzi Ernest yabonye amajwi 66.8%, Maniriho Clarisse abona amajwi 52.9%.
Kamanzi w’imyaka 30, avuka mu karere ka Kamonyi mu Majyepfo y’u Rwanda, ni umusore.
Uyu umusore iyo muganiriye bigaragara ko aba acishije make, akavuga ko umwanya ariho uyu munsi nubwo ari umwanya ukomeye, we awufata nk’ikirango cy’imiyoborere myiza igihugu giha abakiri bato.
Avuga ko nubwo abenshi bashobora kwibwira ko yaba akomoka mu muryango ukomeye, bikaba aribyo byamugize uwo ariwe uyu munsi, ibi ngo sibyo kuko ava mu muryango utifashije cyane.
Mu kiganiro yahaye IGIHE, Depite Kamanzi yavuze byinshi ku buzima bwe, uko agira uruhare mu kubaka igihugu n’uburyo abona ikibazo cy’ubushomeri mu rubyiruko.
Ikiganiro na Depite Kamanzi Ernest
IGIHE: Ukiri muto inzozi zawe wumvaga wifuza kuzakora iki?
Kamanzi: Burya umwana wese agira inzozi, hari uvuga ati nzaba muganga, umusirakari n’ibindi, ariko uko ugenda ukura inzozi wari ufite zigenda zihinduka, njye rero nkiri muto numvaga nzaba umusirikari, ibi nabiterwaga n’amateka y’igihugu kuko nagiye mbona ko muri uru rugendo tumazemo imyaka 25, urubyiruko rwagize uruhare rukomeye ngo igihugu cyacu kibe kiri aho kiri uyu munsi, njye nabonye ko abasirikari aribo babigizemo uruhare mu kukibohora kugeza aho turi uyu munsi.
Nubwo ibi byose nabyumvaga nkiri muto ariko byatumaga numva nzaba umusirikari, ariko uko ugenda ukura bitewe n’amahirwe igihugu gitanga numvise hari n’ubundi buryo nagikoreramo, ni uko naje kwisanga muri politike.
IGIHE: Kuba depite abantu bashobora kwibwira ko biterwa n’umuryango ukomeye uvukamo, niko bimeze?
Kamanzi: Amateka ya mbere ya Jenoside yakorewe Abatutsi, abakiri bato ntabwo bahabwaga amahirwe ngo batange umusanzu ariko ubu byarahindutse, uyu munsi bareba ubushobozi umuntu afite bitari aho uturuka. Nanjye rero nkomoka mu muryango utifashije cyane.
IGIHE: Ni gute watekereje kwiyamamariza kuba umudepite?
Kamanzi: Kuri njye nakuze numva hari icyo ngomba igihugu cyanjye, burya uko ugenda ugira inshingano kandi ukazikora neza uba wumva ugomba gutera intambwe, igihe cyo gutanga kandidatire cyarageze numva nanjye ndi umwe mu bagomba kuzitanga ndetse ndayitanga, ariko ntibihagije kuko uba guhangana n’abandi ukagaragaza ibyo uzamarira abaturage, mu guhitamo rero nsanga bampisemo.
IGIHE: Umaze gutorwa aho uvuka babyakiriye gute?
Kamanzi: Birumvikana buri muntu wese aho akomoka iyo umwana wabo yateye intambwe barishima, navuga ko banejejwe n’uko umwana wabo yateye intambwe ariko ntibyabatunguye cyane kuko muri kwa kundi umuntu ashaka icyo amarira igihugu cye, akenshi abantu baba bakubona mu bikorwa bitandukanye, ntabwo batunguwe cyane ahubwo banejejwe n’ibyo nagezeho.
IGIHE: Wumvaga ari iki wagombaga gukorera urubyiruko ugeze mu Nteko?
Kamanzi: Iyo ugiye kwiyamamaza kujya mu Nteko uba ugomba kubanza kumenya inshingano zayo, harimo gutora amategeko, kugenzura ibikorwa bya guverinoma no guhagararira abaturage.
Iyo ugiyemo nk’uhagarariye urubyiruko mbere y’uko ugeramo uba wumva uzavuganira urubyiruko, ukareba niba amategeko atorwa ababereye, ukareba niba uko gahunda zigenerwa urubyiruko koko zibateza imbere, ibyo nibyo twumvaga tuzakorera urubyiruko. Iyo tugiye mu Nteko tureba niba gahunda igihugu cyihaye ariyo irimo gushyirwa mu bikorwa, ariko iyo ugezemo usanga n’abandi mukorana mufite izo nshingano mukagendera muri wa murongo.
IGIHE: Ese koko abadepite bakorera abaturage uko bikwiye?
Kamanzi: Inteko Ishinga Amategeko ntidukwiye kuyireba nk’urwego ruri ku ruhande rudashinzwe gufasha abaturage, iyo turi hariya Inteko icyo ikora ni ukureba niba icyerekezo guverinoma yihaye aricyo gishyirwa mu bikorwa, dufashe nk’urugero nk’abaturage bagombaga kuva mu manegeka, iriya ntabwo yari gahunda yo kubangamira abaturage ahubwo ni ukugira ngo bibarengere.
Iyo umuturage ari hariya aba yabura ubuzima , icyo gihe Inteko tuba tugomba kureba uko bava mu manegeka. Mwarabibonye ko nyuma yo kuhabakura imvura yaraguye itwara amazu yabo, twe nk’abadepite iyo tubonye ko ibyo leta ikora biri mu nyungu z’umuturage, duhama muri uwo murongo.
IGIHE: Mugeze mu Nteko nta gihe mwigeze kugira ubwoba bwo kuvuga?
Kamanzi: Burya tugira umugisha kuko tugira ubuyobozi butanga umwanya ku bakiri bato nabo bakagaragaza icyo bashoboye. Mbere twumvaga kuzakorana nabo bizagorana ariko twaje kwishimira gukorana n’abantu bafite uburambe. Ibyo ariko biba bisaba ko ukora ubushakashatsi kugira ngo ibitekerezo utanga koko bitaba bihabanye n’ibyabo.
IGIHE: Ikibazo cy’ubushomeri ukibona gute mu rubyiruko?
Kamanzi: Kuba tuvuga ubushomeri uyu munsi ni uko mbere ya Jenoside bitavugawga, uyu munsi turabivuga kuko igihugu cyatanze amahirwe, ayo mahirwe ni uko iyo tuvuze uburezi kuri wese, umuntu wese ugejeje imyaka yo kwiga yiga, iyo yize biba bivuze ko dufite abantu benshi bize ariko bitari ugusaba akazi leta ahubwo kugahanga.
Iki ntabwo rero ari ikibazo gikomeye, icyo twita ikibazo dukwiye kukibyazamo amahirwe, ayo mahirwe ya mbere ni uko igihugu cyakwigishije mbere ntibyari biriho.
Ikindi abantu bakwishimira ni uko urubyiruko tubona uyu munsi ruratanga icyizere. Nk’ubu tugiye mu ikoranabuhanga imishinga myinshi irimo guhangwa ni urubyuko rurimo, muri Made in Rwanda abakiri bato nibo barimo kugaragaramo, abantu barangije Kaminuza barimo kubyaza ubuhinzi amafaranga menshi.
Depite Kamanzi avuga ko icyo abakiri bato bakwiye kureba ari ayo mahirwe igihugu cyabahaye bakayabyaza umusaruro, kuko guverinoma ngo yiteguye kubafasha.
",https://m.igihe.com/politiki/article/simva-mu-muryango-ukomeye-aho-ndi-ni-igihugu-cyiza-ikiganiro-na-kamanzi,Politics
Urwishe ya nka ruracyayirimo: Leah Karegeya yahize guhirika ubuyobozi bwa Kayumba Nyamwasa muri RNC,"Umunyarwanda ni we wavuze ngo aho umutindi yanitse ntiriva, uyu mugani ukomeje kugana akari kubera muri RNC, umutwe w’iterabwoba washinzwe n’abagamije guhungabanya umutekano w’u Rwanda, abenshi bahunze kubera ibyaha bari bakurikiranyweho cyangwa andi makosa akomeye.
Umunyarwanda ni we wavuze ngo aho umutindi yanitse ntiriva, uyu mugani ukomeje kugana akari kubera muri RNC, umutwe w’iterabwoba washinzwe n’abagamije guhungabanya umutekano w’u Rwanda, abenshi bahunze kubera ibyaha bari bakurikiranyweho cyangwa andi makosa akomeye.
Ibibaso bikomeje kuba urusobe ku bayobozi bawo barimo Kayumba Nyamwasa, kugeza n’aho Leah Karegeya, umugore w’umwe mu bashinze uyu mutwe, avuze ko agiye kwihuza n’abandi badashyigikiye Kayumba Nyamwasa bakamuhirika.
Ni nyuma y’uko abari basigaye bakomeye muri uyu mutwe bose basa n’abitandukanyije na Kayumba Nyamwasa kuko na Frank Ruhinda, musaza wa Leah Karegeya wabaga muri Uganda, yamaze gutoroka RNC agahungira muri Canada aho yagiye kwifatanya na ba Tabita Gwiza, uheruka kwirukanwa muri RNC.
Uyu Tabitha Gwiza yahoze ari Komiseri ushinzwe abari n’abategarugoli mu ntara ya RNC ya Canada akaba n’umubitsi w’Akarere ka Windsor, ariko mu minsi ishize yarirukanwe. Uyu Gwiza ni mushiki wa Ben Rutabana uheruka kuburirwa irengero, ikibazo cyasembuye umwiryane muri uyu mutwe.
Frank Ruhinda ni umwe mu bagize uruhare runini mu gushora abanyarwanda baba muri uganda mu mutwe wa P5 afatanyije na CMI, ababyanze bagakorerwa ibikorwa by’iyicarubozo abandi bakanicwa.
Kwihuza kwa Leah Karegeya, Frank Ruhinda, Tabita Gwiza n’abandi bafatwa nk’abari ibikomerezwa muri uyu mutwe bigamije kotsa igitutu Kayumba ushinjwa kurigisa umutungo wa RNC, akawushora mu bikorwa bye by’ubucuruzi biri muri Afurika y’Epfo, Mozambique n’ahandi.
Leah Karegeya wahoze mu kanama gashinzwe imyitwarire n’imikorere muri RNC, mu minsi ishize ni bwo yashyize hanze ibaruwa ifunguye ikubiyemo ubwegure bwe ku nshingano yari yarahawe. Muri urwo rwandiko, yavuze ko yeguye kubera ko komite yari ayoboye itizewe, ku buryo imyanzuro bafata idahabwa agaciro.
Ati ""Nasanze nta mpamvu yo kuguma kuba umuyobozi mu gihe nka komite yahawe inshingano zo gufata ibyemezo ku bayobozi, nta gaciro babiha"".
Imwe muri iyo myanzuro harimo irebana n’uwari umuvugizi wayo, Jean Paul Turayishimye uheruka kwirukanwa nyuma yo kuzamura ikibazo kirimo ibura ry’umwe muri ba komiseri muri RNC, Benjamin Rutabana.
Leah yavuze ko itsinda rye ryemeje ko Turayishimye yirukanwe kubera ko yagaragaje impungenge ku ibura rya Rutabana. Gusa Nyamwasa we yahisemo ahubwo kumwirukana atabagishije inama.
Leah Karegeya yafatwaga nk’inararibonye muri RNC kuko yari umuyobozi mu kanama k’inararibonye kagishwaga inama mu bikorwa bitandukanye by’uyu mutwe kandi akaba umwe mu bantu bakunzwe n’abayoboke benshi ba RNC.
Amakuru avuga ko benshi mu bashyigikiye Leah Karegeya batuye muri Afurika y’Epfo, i Burayi na Canada bari gukora uko bashoboye kose ngo bitandukanye na RNC, ariko bakabinyuza mu buryo bwo kwegura bavuga ko ari ku mpamvu zabo bwite, birinda kwiteranya na Kayumba.
Kuva hamenyekana amakuru y’ibura rya Ben Rutabana bikekwa ko ryagizwemo uruhare na Kayumba Nyamwasa, benshi mu bayobozi muri uyu mutwe w’iterabwoba bareguye abandi bareguzwa baranirukanwa. Ibi byahise bitanga ishusho ko RNC yabaye nk’ubwato buri kurohama kandi butagifite umusare ubuyoboye.
Ibi kandi byaje bikurikiye icyemezo cya leta ya Afurika y’Epfo kibuza impunzi ziri ku butaka bwayo gukora ibikorwa n’inama zifite aho zihuriye na politiki.
Kugeza ubu abafatwaga nk’inkingi za mwamba muri RNC bitandukanyije nayo ni Dr. Théogène Rudasingwa, Kazungu Jean Paul, Dr. Muvunyi Paulin, Bwayihuku Mathias, na Nsabimana Callixte wiyita Sankara uri mu maboko y’ubutabera mu Rwanda.
Mu baburiwe irengero mu buryo budasobanutse bikekwa ko byakozwe n’ubuyobozi bwa RNC ni Maj Nkubana Emmanuel, Rwarinda Michel, na Benjamin Rutabana wari ukuriye ikigega cyitiriwe umuryango wa Rwigara cyanyuzwamo hafi 75% by’inkunga yatungaga RNC.
Umuzi w’ibibazo Leah Karegeya afitanye n’ubuyobozi bwa RNC si uwa vuba aha kuko kuva umugabo we, Patrick Karegeya, yapfa, abasigaye mu buyobozi bwawo ntibigeze bamuha ijambo.
Nyamwasa n’umugore we ni inzobere mu kunyereza umutungo, bashoye umutungo wa RNC mu bucuruzi bw’umuryango wabo harimo amahahiro akomeye muri Afurika y’Epfo, muri Mozambique n’ahandi nk’uko amakuru abivuga.
Nyamwasa ashinjwa kwiharira RNC, aho bagenzi be bafatanyije gushinga uyu mutwe bamushinja kunyereza umutungo, kutagira imiyoborere inoze, kwironda, gukoresha icyenewabo no kwigwizaho iby’uyu mutwe.
Kayumba yagiye akorana bya hafi n’abo mu muryango we barimo muramu we, Frank Ntwari, uyu akaba yaranamuhaye imbaraga zo kuba komiseri ushinzwe urubyiruko. Ntwari yagiye ashinjwa n’umugore wa Rutabana, Diane Rutabana ko ari umuntu wagiye atera ubwoba umugabo we.
Diane yavuze ko inshuro nyinshi yagiye agaragaza ikibazo afite, aho yanabwiye Ijwi rya Amerika ko Ntwari yagiye atera ubwoba Rutabana, ko mu gihe yaba asubiye muri Uganda azamufunga.
",https://m.igihe.com/politiki/article/urwishe-ya-nka-ruracyayirimo-leah-karegeya-yahize-guhirika-ubuyobozi-bwa,Politics
"Urwango rwo kwitwa Abanyarwanda, ubwicanyi mu isura ya ‘Jenoside’: Ibihe bikomeye ku banyamulenge muri RDC","Amateka y’Abanyamulenge ni maremare cyane, aho agaragaza ko bageze muri Congo mu kinyejana cya 17 mbere y’uko Abanyaburayi bigabanya Afurika binyuze mu nama yiswe iya Berlin, yabaye hagati ya Ugushyingo 1884 na Gashyantare 1885. Bibarwa ko icyo gihe Abanyamulenge bari bahamaze imyaka hafi 200.
Amateka y’Abanyamulenge ni maremare cyane, aho agaragaza ko bageze muri Congo mu kinyejana cya 17 mbere y’uko Abanyaburayi bigabanya Afurika binyuze mu nama yiswe iya Berlin, yabaye hagati ya Ugushyingo 1884 na Gashyantare 1885. Bibarwa ko icyo gihe Abanyamulenge bari bahamaze imyaka hafi 200.
Nyamara magingo aya hari Abanye-Congo benshi bagifata Abanyamulenge nk’abanyamahanga, abanyarwanda by’umwihariko, ku buryo badakwiye kugira uburenganzira na buke ku butaka bwa Congo.
Ni ibintu byakomeje kubakururira ibibazo mu ntambara zidashira, kugeza ku ifatwa nk’ikomeye kurusha izindi yatangiye mu 2017, ku buryo hari n’abavuga ko Abanyamulenge barimo gukorerwa Jenoside. Hategerejwe ahazava igisubizo kuri ubu bwicanyi, kuko Abanyamulenge bahamya ko Leta ya Congo yabatereranye.
Umwarimu muri Kaminuza y’u Rwanda mu gashami ko gukemura amakimbirane, Dr Aggée Shyaka Mugabe, ni umwe mu bakurikiranye by’umwihariko ibibazo by’abanyamulenge, kuva mu myaka yo hambere kugeza magingo aya.
Yagize ati “Abanyamulenge bahageze bavuye mu Rwanda, icyo gihe u Rwanda cyari igihugu gifite n’umwami, ariko Congo yo ntabwo yari iriho, uretse ko n’u Rwanda imbibi zarwo zitari iz’u Rwanda tuzi uyu munsi. Urumva mu kinyejana cya 17, birashoboka ko hari n’abagiye mu kinyejana cya 18, ndetse na nyuma yaho, ariko abagiyeyo bose batanze Congo kuba igihugu.”
Ni ukuvuga ko ubwo icyo gihugu cyabagaho, abagituye bahawe ubwenegihugu bwacyo hatitawe ku buryo bahageze n’aho baturutse, cyane ko uyu mugabane kimwe n’indi yose, yagiye iturwa n’abimukira muri ubu buryo.
Nyamara bishingiye ku ngengabitekerezo yagiye ibibwa, hari abafata Abanyamulenge nk’abanyamahanga, bakabagabaho intambara zidashira bagamije kubirukana no kubatwara ibyabo, nabo bagahorana ukwirwanaho ngo badashira.
Ubwicanyi ku Banyamulenge si ubwa none
Me Bukuru Ntwari, ni umunyamulenge ukomoka mu Minembwe, ariko kubera ubugizi bwa nabi bwibasiye ako gace yaragahunze. Ni umuyobozi w’umuryango uharanira amahoro, iterambere n’umurimo muri Kivu y’Amajyepfo.
Avuga ko ubwicanyi bukorerwa abanyamulenge bwatangiye mu 1964, buza gukara mu 1966 ubwo amoko aturanye n’Abanyamulenge yabicagamo benshi nk’uko ubu bimeze, abanyaga inka nyinshi, uretse ko bwo inzu zitatwikwaga.
Ati “Ni ibikorwa bikomeje kwibasira Abanyamulenge kuko nibo bica, nibo banyaga bakagenda bagasubirayo, bakajya kugurisha za nka (banyaze), hanyuma bakongera bakagaruka bakica, bakongera bagasubiraho, ni ibyo barimo kuva mu 2017.”
Me Bukuru avuga ko ku wa 7 Gicurasi 2017 ari bwo aba Mai-Mai benshi bavuye mu bice bya Lemera, Itombwe, Swima, Uvira, Sange, Lurenge n’ahandi, mu buryo bukomeye noneho batangira kwica abantu, banyaga ina zabo banatwika inzu.
Ati “Ni uko intambara twebwe twita Jenoside, yatangiye. Abanyamulenge nabo ni abantu bamenyereye kwirwanaho, intambara bazimazemo igihe kirenga imyaka 200, intambara iza ku buryo budasanzwe, kumbe harimo Abarundi ba RED Tabara bayobowe na Alexis Sinduhije, ba FNL Parpehutu bayobowe na Gen Nzabampema, barimo FOREBU ya Godefroid Niyombare, batwika inzu.”
Ubwo bwicanyi bwarakomeje, mu mwaka wa 2018 bugera mu bice bya Kamombo na Bijombo, mu 2019 bigera muri Minembwe rwagati.
Yakomeje ati “Mu 2019 nari mu Minembwe, tugira gutya tubona abantu batangiye kwica muri Lurenge noneho baje mu Minembwe hagati, bishe umwana w’umwungeri w’inka w’umunyamulenge, ibintu biba ibindi bindi, bakora ubwicanyi butarigera bubaho, banyaga inka. Umunyamulenge kumukuraho inka cyangwa kumumaraho inka ni urundi rupfu, baratwika, barica, bakongera bakica.”
“Insisiro zirenga 200 zimaze gutwikwa, hamaze kugenda inka hafi ibihumbi 70, no mu minsi ishize, ku wa Gatanu bajyanye izindi nyinshi, bica abantu, bamaze kurenga 200, abakomeretse ni amagana menshi, baratwika n’ahantu abantu bahungiye bakahatwika. Niyo mpamvu tuvuga ko Abanyamulenge barimo gukorerwa Jenoside, kandi imiryango yose yadutereranye. ”
Kuki ibwicanyi bwageze aha?
Dr Mugabe avuga ko ingengabitekerezo yo kwanga Abanyamulenge yigishijwe guhera mu 1960, bikomeza mu 1964-65 na nyuma y’intambara izwi nk’intambara ya Mulele.
Byose ngo byagiye bikorwa hashingiwe ku kuvuga ko Abanyamulenge atari Abanye-Congo, bityo badakwiye kugira uburenganzira nk’ubw’abandi, bigatuma abantu bashaka kubica ngo babambure ibyabo.
Yakomeje ati “Iyi myaka itatu guhera mu 2017, 2018, 2019 n’uyu wa kane twinjiyemo, byafashe indi ntera kubera ko abandi baturanye n’abanyamulenge bazwi nk’Abafurero, Ababembe, Banyindu, babashije kwishyira hamwe, ubundi kera babarwanyaga buri bwoko burwana ukwabwo, buhangana n’abanyamulenge.”
“Ubu noneho bishyize hamwe bibaha imbaraga, hiyongeraho n’imitwe yitwaje intwaro ikomoka mu bihugu byo muri aka karere, bibatiza umurindi, ndetse bamwe banabyijandikamo. Nibyo byatumye bigera kuri iriya ntera.”
Ikindi ngo abatera Abanyamulenge bahinduye uko bakora, kera bicaga umuntu umwe cyangwa babiri babasanze mu nka, ariko ubu bazanye uburyo busa na Jenoside.
Dr Mugabe ati “Sinatinya no kuvuga ko ari jenoside mu by’ukuri, barabatwikira, ubona ko bashaka kuvanaho ikintu cyose kigaragaza ko bafite uburenganzira kuri buriya butaka.”
Leta yaba ifite ubushake bwo gukemura ikibazo?
Me Bukuru avuga ko uretse Perezida Félix Tshisekedi uheruka kuvuga ko ubwenegihugu bwa Congo budakwiye gushidikanywa ku Banyamulenge, Guverinoma iyobowe na Minisitiri w’Intebe Sylvestre Ilunga Ilunkamba nta kintu iravuga, kimwe na Guverineri w’Inyara ya Kivu y’Amajyepfo.
Ati “Rero tugahamya ko twatereranywe, ko Abanyamulenge batereranywe, barimo gukorerwa Jenoside yeruye. Aho mu Minembwe kuva mu kwezi kwa gatatu k’umwaka ushize ubu harundiye impunzi zirenga ibihumbi 100, bugarijwe n’iyo mitwe ya RED Tabara, ku buryo dutekereza ko umunsi umwe ari ukugira ngo bazabatsembe.”
Abo ngo ni abahahungiye baturutse mu bice byatangiriyemo ibitero ahitwa Bijombo, Kamombo, Mibunda n’ahandi, n’inka zirimo gupfana nabo zidafite aho ziragirwa.
Dr Mugabe avuga ko Perezida Tshisekedi agaragaza ubushake bwo gukemura ibibazo ku buryo ajya anoherezayo intumwa za gisirikare, zikagerageza guhuza amoko ahanganye ariko bitaratanga umusaruro.
Yakomeje ati “Ariko kubera ko ari leta igifite intege nke, ikigerageza kwiyubaka, ugera aho ukumva mu by’ukuri ibibera muri kariya gace ndetse na za Beni, za Ituri, ari ibintu bisa nk’ibikorerwa ahantu hatari imbaraga za leta. Ubushake bushobora kuba buhari ariko ubushobozi bwo kubikora neza buidahari.”
“Ariko hari n’ibyo tugenda dusoma muri za raporo ndetse hamwe na hamwe ukumva n’abasirikare ubwabo bashinjwa gufatanya n’abica Abanyamulenge. Simvuga ko byashyirwa kuri leta yose ya Congo, ariko bamwe mu basirikare cyane cyane bafitanye isano na bariya Bafurero, Ababembe n’abandi, bagera mu baturage boherejwe gutabara, bakitwara nabi ndetse no kurushaho. Ibyo nabyo biravugwa.”
Igisubizo kizava he?
Dr Mugabe avuga ko ibyaha byo kwica abantu ubaziza uko baremwe nk’uko byagenze mu Rwanda mu 1994 n’ibindi bisa nka byo, ari ibyaha mpuzamahanga bibangamira amahoro n’umutekano mu buryo burenga imbibi z’igihugu birimo kuberamo.
Ibyo ngo bituma igisubizo kitanagomba kuva ahantu hamwe, ariko Leta ya Congo niyo igomba gufata iya mbere, byaba ngombwa ikiyambaza ibindi bihugu byo mu karere binabifitemo ubunararibonye n’Umuryango w’abibumbye.
Yakomeje ati “Erega ibyo byose bibera hariya, bihabera Monusco ihari ni zo ngabo zishinzwe kubungabunga amahoro, nyinshi ku Isi kurusha uyu munsi, ariko ntabwo zabashije kugarura umutekano, kurinda abaturage.”
Ibyo ngo ntibyakorwa mu gace ka Minembwe gusa, ahubwo byakorwa no mu bindi bice bya RDC birimo kuberamo ubwicanyi, kuko mu bushobozi bwa RDC gusa, bishobora kuzafata igihe ntibiramire ubuzima bwa benshi.
Itoroka ry’abasirikare b’Abanyamulenge
Mu ntangiriro z’uyu mwaka nibwo Ingabo za Repubulika ya Demokarasi ya Congo (FARDC) zemeje ko umwe mu basirikare bakuru bazo, Colonel Michel Rukunda uzwi nka Makanika, w’Umunyamulenge, yatorotse igisirikare ajya kwifatanya ba bene wabo mu buryo bwo kwirinda ku bitero bakomeje kugabwaho.
Uyu mugabo yumvikanye mu itangazamakuru avuga ko yagiye kubera ko “abaturage barimo gupfa iwacu, ibintu tutakwihanganira kuko ntabwo twarebera abantu bapfa ngo bashire ngo tuzabone kugira icyo dukora. Niba turi muri leta, tuyirimo kubera ko tugira ababyeyi, tugira iwacu. Ababyeyi bacu batagihari n’iwacu barashize, ubwo twaba dukora iki, ko twize igisirikare kugira ngo turengere abaturage n’ibyabo, bakaba batarimo barengerwa?”
Yakomeje ati “Twahisemo kuza kubabarana n’abaturage, kuza gufatanya na bo kugira ngo dushakane amahoro yabo kuko abari bayashinzwe ntacyo bakoze bararebereye.”
Ni urugamba avuga ko bazarwana “kugeza ku mutongi wa nyuma w’amaraso”, “kugeza tugaruye uburenganzira bw’abaturage.”
Mu minsi ishize byanavuzwe ko undi musirikare mukuru Colonel Aaron Nyamushebwa w’umunyamulenge na we yatorotse, ariko ayo makuru aza guhakanwa kugeza no kuri nyir’ubwite.
Me Bukuru Ntwari avuga ko “kuva muri Kivu y’Amajyepfo mu Tulambo, Mibunda, ahantu Mai Mai yanatwitse, Mai Mai yasenye, yanyaze inka, n’aho ari muri Congo Central, ahantu mu bilometero byinshi hafi 3000, [kuvuga ko yatorotse] noneho byanamuteza n’akaga gakomeye mu bantu bari kumwe, uretse ko ari mu gisirikare cy’igihugu bamubumbatira.”
Yakomeje ati “Uretse ko yabibeshyuje, ariko ni inkuru zaremereye ubwoko bw’Abanyamulenge cyane.”
Balkanization, ibyago ku banyamulenge
Imvugo ikomeje gushyushya imitwe y’abanye-Congo benshi ni icyizwe ‘balkanization; ko hari umugambi wo kwigabanya icyo gihugu bigizwemo uruhare n’ibihugu birimo u Rwanda.
Ni imvugo zanagarutsweho n’abarimo Cardinal Fridolin Ambongo Besungu na Adolphe Muzito wabaye Minisitiri w’Intebe wa RDC, ubu ni umuvugizi w’ihuriro Lamuka.
Ambongo yavuze ko Abanyarwanda cyangwa Abanya-Uganda bamaze imyaka myinshi muri RDC “nta washidikanya ku bwenegihugu bwabo bwa Congo, ariko igiteye inkeke ni abakomeje kwiyongerayo, kandi tukanabaha umwanya wo guhita nk’Abanye-Congo.”
Dr Mugabe avuga ko guhuza iyi balkanization no kuba iki gihugu gifite abanyamahanga gicumbikiye, kandi bikavugwa n’abantu bakomeye mu gihugu, bishobora gushyira mu kaga Abanyamulenge. Ku bwe ngo abona imvugo ya ""balkanisation"" ifite ibisobanuro by’uruhurirane nka bibiri.
Yakomeje ati “Hari abanyapolitiki batsinzwe amatora bakora ibishoboka byose kugira ngo banduze isura ya Perezida Tshisekedi ashishikajwe no kugarura umubano mwiza hagati ya RDC n’abaturanyi bayo harimo n’u Rwanda.”
“Hari ingengabitekerezo imaze imyaka myinshi yaracengejwe mu baturage yo kwanga abazwi nka ""Rwandophones"" cyangwa abavuga Ikinyarwanda ndetse n’u Rwanda. Kwanga abavuga Ikinyarwanda ni umushinga wagiye uhesha abanyapolitiki benshi akazi. Umenyapokitiki ushaka umwanya, cyane cyane abakomoka mu burasirazuba bakunze gukoresha iturufu nka ""balkanisation"" mu rwego rwo kwishakira amaramuko.”
Ibyo ngo bishobora kuba biterwa n’uko hari abanye-Congo batarimo kubona neza uburyo u Rwanda na RDC bifitanye umubano mwiza mu butwererane n’ubukungu, akaba ari bo “bacuruza iyo mvugo ko hari balkanization.”
",https://m.igihe.com/politiki/amakuru/article/urwango-rwo-kwitwa-abanyarwanda-ubwicanyi-mu-isura-ya-jenoside-ibihe-bikomeye,Politics
Umuntu ukekwaho Coronavirus yashyizwe mu kato muri Kenya,"Ubuyobozi bw’ikigo cy’indege cya Kenya Airways bwatangaje ko hari umuntu washyizwe mu kato mu bitaro bya Kenyatta National Hospital (KNH), avuye Guangzhou mu Bushinwa ariko akagaragaraho ibimenyetso by’ibicurane.
Ubuyobozi bw’ikigo cy’indege cya Kenya Airways bwatangaje ko hari umuntu washyizwe mu kato mu bitaro bya Kenyatta National Hospital (KNH), avuye Guangzhou mu Bushinwa ariko akagaragaraho ibimenyetso by’ibicurane.
Ni mu gihe u Bushinwa bwagarayemo icyorezo cya Coronavirus, gifatwa nk’indwara y’ubuhumekero ishobora gukurizamo umusonga.
Itangazp rya Kenya Airways rivuga ko uwo mugenzi yageze i Nairobi kuri uyu wa Kabiri avuye i Guangzhou.
Rikomeza riti “Icyemezo cyo kumushyira mu kato cyemeranyijweho na Guverinoma ya Kenya ku kibuga cy’Indege cya JKIA,”
Amakuru avuga ko uyu muntu yari yemerewe gusubira iwabo n’ubuyobozi bw’u Bushinwa, ku kibuga mpuzamahanga cy’indege cya Baiyun i Guangzhou.
Kenya Airways yatangaje ko ubu no kujya mu ndege birimo gusaba ko umunrtu abanza kugenzurwa, kugira ngo ataza kugira abyo yanduza aramutse afite coronavirus.
Imibare y’abahitanywe na coronavirus ukomeje kwiyongera aho bageze ku 106, ndetse umubare w’abayanduye wikubye inshuro hafi ebyiri mu munsi umwe gusa, nk’uko ubuyobozi bw’u Bushinwa bwabitangaje.
Iyi ndwara yamaze kugera mu bihugu bitandukanye birimo ibyo muri Aziya, u Burayi na Cote d’ivoire muri Afurika hari umuntu wayiketsweho.
Umubare w’abantu bari bamaze kwandura iyi virusi ifata imyanya y’ubuhumekero bikavamo umusonga, mu Bushinwa kuri uyu wa Mbere habarurwaga 4.515 bavuye ku 2.835 ku munsi wabanje.
",https://m.igihe.com/politiki/amakuru/article/umuntu-ukekwaho-coronavirus-yashyizwe-mu-kato-muri-kenya,Politics
Ibigo 10 bikora ibijyanye na drones bihataniye igihembo cya £40.000 kizatangirwa i Kigali ,"Ibigo 10 byo ku mugabane wa Afurika byatoranyijwe nk’ibizahatanira igihembo cya £40,000 kizatangwa mu nama izabera i Kigali mu kwezi gutaha, agenewe ikigo kizagaragaza umwihariko kurusha ibindi.
Ibigo 10 byo ku mugabane wa Afurika byatoranyijwe nk’ibizahatanira igihembo cya £40,000 kizatangwa mu nama izabera i Kigali mu kwezi gutaha, agenewe ikigo kizagaragaza umwihariko kurusha ibindi.
Ibyo bigo uko ari 10 ni ibyo mu bihugu icyenda byo kuri uyu mugabane birimo Benin, Repubulika ya Demokarasi ya Congo, Kenya, Malawi, Nigeria, Afurika y’Epfo, Tanzania, Zambia na Zimbabwe.
Ku munsi wa nyuma w’irushanwa, buri kigo kizahabwa umwanya wo kugaragaza imikorere imbere y’akanama nkemurampaka, mu nama nyafurika ku bijyanye n’indege zitagira abapilote (drones), izabera i Kigali ku wa 6 Gashyantare 2020.
Ibigo bihatanye muri iri rushanwa rizwi nka African Drone Business Challenge (ADBC) ribaye ku nshuro ya mbere, rigenewe ba rwiyemezamirimo ba Afurika, hagamijwe kwerekana uburyo bushya drones zakwifashishwa mu buryo butanga umusaruro.
Ibyo bigo icumi ni DRONE ERA (Benin), Africa Bees (DRC), Kenya Flying Labs (Kenya), MicroMek Limited (Malawi), Global Air Drone Academy (Nigeria/USA), Upshore Robotics (Nigeria), Integrated Aerial Systems (Afurika y’Epfo), Jembe Kilimo (Tanzania), JCKEG Solutions (Zambia), na Alley Capital Group (ACG) (Zimbabwe).
Ibyo bigo byatoranyijwe mu bindi hafi 150 byari byagaragaje imishinga yabyo, byo mu bihugu 31 bya Afurika. Abahatanaga basabwe kugaragaza umushinga w’uburyo drones zakoreshwa mu kwagura amahirwe y’ubucuruzi.
Imishinga yatanzwe yasesenguwe n’impuguke mpuzamahanga zari zigize akanama nkemurampaka, amanota atangwa harenwe ku bintu birimo amahirwe umushinga ugaragaza yatuma waguka kandi ukaramba, kuba drones zakoreshwa mu nyungu z’abantu benshi no kuba zongera amahirwe mu iterambere ry’ubukungu.
Mu mishinga yakiriwe, imyinshi yari ikiri mu mwaka wa mbere wo gutangira, yibanda cyane ku nzego zirimo ubucukuzi bw’amabuye y’agaciro, ubuhinzi n’ubuzima.
Biteganyijwe ko ibigo icumi byatoranyijwe bizanyura mu mwiherero w’iminsi ibiri ugamije gukarisha imishinga yabo, yateguwe na Carnegie Mellon University Africa (CMU Africa) azibanda ku kunoza imishinga, bagahabwa n’amahirwe yo guhura n’abantu batandukanye.
Biteganyijwe ko abazatsinda ari abazabasha kugaragaza neza imishinga yabo imbere y’abakemurampaka n’abazaba bitabiriye iyi nama basaga 800.
Nyuma hazatangazwa abatsinze harimo uwatwaye igihembo nyamukuru n’uwamuguye mu ntege, ibihembo byose hamwe bizaba bifite agaciro ka £40,000, ni ukuvuga hafi miliyoni 50 Frw yatanzwe n’Ikigega cy’Abongereza gishinzwe iterambere mpuzamahanga, UKAID/DfID.
Inama nyafurika ku bijyanye na drones izabera mu Rwanda ku wa 5-7 Gashyantare, 2020. Yeteguwe ku bufatanye bwa Banki y’Isi na Guverinoma y’u Rwanda, ikazitabirwa n’abasaga 1000, muri Kigali Convention Centre.
Umuyobozi wa Banki y’Isi mu Rwanda, Yasser El-Gammal, yavuze ko iyi nama yashyizeho amahirwe yihariye yo “kuri ba rwiyemezamirimo ngo babashe gutangira ibiko by’ikoranabuhanga ryo ku rwego rwo hejuru, bikazagira uruhare mu kubaka urwego rwa drones kandi rukora neza muri Afurika runazamura imitangire ya serivisi ku baturage bayo.”
Biteganyijwe ko muri iyi nama hazabaho ibice byo kungurana ubumenyi mu bijyanye na drones, kumurika ibyo bakora n’irushanwa rizitwa Lake Kivu Challenge rizahuza ibigo by’ikoranabuhanga.
U Rwanda ni kimwe mu bihugu bike ku Isi bibyaza umusaruro drones mu bijyanye n’ubuzima, aho bigizwemo uruhare n’ikigo Zipline, drones zigeza amaraso ku bitaro bitandukanye mu Rwanda, kimwe n’imiti iba ikenewe mu buryo bwihutirwa.
",https://m.igihe.com/politiki/amakuru/article/ibigo-10-bikora-ibijyanye-na-drones-bihataniye-igihembo-cya-l40-000,Politics
Afurika y’Epfo yagennye Ambasaderi mushya wayo mu Rwanda,"Afurika y’Epfo yamaze kugena Ambasaderi mushya wayo mu Rwanda, nyuma y’umwaka nta ambasaderi igira usimbura George Nkosinati Twala.
Afurika y’Epfo yamaze kugena Ambasaderi mushya wayo mu Rwanda, nyuma y’umwaka nta ambasaderi igira usimbura George Nkosinati Twala.
Mu Ukuboza 2018 nibwo uwari Ambasaderi wa Afurika y’Epfo mu Rwanda, George Nkosinati Twala yahamagajwe i Pretoria, nyuma y’uko manda ye yari yararangiye.
Icyo gihe hari hashize iminsi hari umwuka mubi wakuruwe n’ibitutsi bivugwa ko byatutswe uwari Minisitiri w’Ububanyi n’Amahanga wa Afurika y’Epfo, Lindiwe Sisulu, biturutse mu Rwanda.
Umunyamabana wa Leta ushinzwe umuryango wa Afurika y’Iburasirazuba, Olivier Nduhungirehe yabwiye The East African ko Afurika y’Epfo yamaze kuboherereza amazina ya ambasaderi mushya, gusa yirinda kumutangaza kuko u Rwanda “atari rwo rugena itariki nyayo azagerera i Kigali”.
Ibihugu byombi byamaze kwemeranya kuri ambasaderi mushya gusa nta na kimwe kiremera gutangaza uwo ari we.
Ikinyamakuru The East African cyatangaje ko gifite amakuru yizewe y’uko Mandisi Mpahlwa w’imyaka 60 ari we wagizwe Ambasaderi mushya wa Afurika y’Epfo mu Rwanda. Cyavuze ko yemejwe mu Ukwakira umwaka ushize, isaha n’isaha akaba yagera i Kigali agatangira imirimo.
Mpahlwa asanzwe ari ambasaderi wa Afurika y’Epfo muri Mozambique, manda ye muri icyo gihugu irarangira muri uyu mwaka.
Yigeze kuba Minisitiri w’ubucuruzi, anakora mu yindi myanya muri Guverinoma ya Afurika y’Epfo guhera mu 2004.
Nduhungirehe yavuze ko umubano w’u Rwanda na Afurika y’Epfo umeze neza, ndetse ngo n’ibibazo bihari bari kubikemura.
Yagize ati “Umubano wacu na Afurika y’Epfo ni mwiza. Twagize ibibazo mu minsi yashize ariko turi gukorana ngo tubikemure. Ambasaderi wacu mushya muri Afurika y’Epfo yakiriwe neza i Pretoria, na ambasaderi wabo mu Rwanda yeremewe.”
Nduhungirehe yavuze ko bari no gukemura ibindi bibazo biri hagati y’ibihugu byombi.
Mu Ukwakira 2019, Perezida Paul Kagame yakiriye Jeff Radebe, intumwa yihariye ya Perezida wa Afurika y’Epfo, Cyril Ramaphosa. Nyuma y’aho abakuru b’ibihugu bombi Kagame na Ramaphosa bahuriye i Sochi mu Burusiya bagirana ibiganiro aho bari bitabiriye inama ihuza u Burusiya na Afurika.
Muri Nyakanga 2019, u Rwanda rwasimbuje uwari Ambasaderi warwo muri Afurika y’Epfo, Vincent Karega wari uhamaze imyaka umunani, asimburwa na Ambasaderi mushya, Eugène Kayihura.
Nubwo umubano w’u Rwanda na Afurika y’Epfo ugenda ugarura isura, hari ibitaranoga, cyane cyane ko Afurika y’Epfo icumbikiye Kayumba Nyamwasa ukuriye RNC n’Umutwe w’abarwanyi wa P5, uhuriweho n’amashyaka atanu arwanya Leta y’u Rwanda.
Uyu mutwe wakomeje gutegura ibikorwa bigamije guhungabanya umutekano w’u Rwanda no kugirira nabi ubutegetsi buriho ndetse bamwe mu bari bawugize barimo umuyobozi wabo Rtd Major Mudathiru Habib, barimo kuburanishwa n’inkiko za gisirikare mu Rwanda, nyuma yo gufatwa n’ingabo za RDC, abandi bakishyikiriza MONUSCO.
Kugeza ubu kandi Abanyarwanda bakomeje kugorwa no kubona viza zo kwerekeza muri Afurika y’Epfo, ikibazo Perezida w’icyo gihugu, Cyril Ramaphosa aheruka kuvuga ko kigiye gukemurwa, ariko imyaka igiye kuba ibiri bitarashoboka.
",https://m.igihe.com/politiki/article/afurika-y-epfo-yagennye-ambasaderi-mushya-wayo-mu-rwanda,Politics
Ibyo wamenya kuri Gen Ndayishimiye ugiye guhagararira CNDD-FDD mu matora y’Umukuru w’Igihugu mu Burundi,"“Ntakugugumwa caratuvunye” niyo yari indirimbo mu mihanda yo mu Mujyi wa Kitega n’ahandi mu Burundi mu barwanashya ba CNDD-FDD, nyuma y’aho byemejwe ko Général Major Evariste Ndayishimiye ariwe mukandida mu matora y’Umukuru w’Igihugu ahabwamo amahirwe yo kuba Perezida.
“Ntakugugumwa caratuvunye” niyo yari indirimbo mu mihanda yo mu Mujyi wa Kitega n’ahandi mu Burundi mu barwanashya ba CNDD-FDD, nyuma y’aho byemejwe ko Général Major Evariste Ndayishimiye ariwe mukandida mu matora y’Umukuru w’Igihugu ahabwamo amahirwe yo kuba Perezida.
Inteko idasanzwe y’ishyaka riri ku butegetsi mu Burundi, CNDD-FDD yateranye kuri iki Cyumweru, yatoreye Général Evariste Ndayishimiye guhagararira iryo shyaka mu matora ya Perezida azaba muri Gicurasi uyu mwaka.
Ndayishimiye ni umwe mu bari bamaze iminsi bahabwa amahirwe yo gusimbura Pierre Nkurunziza wayoboraga u Burundi guhera mu 2015.
Gen Ndayishimiye ni umwe mu barwanashyaka b’imena ba CNDD-FDD, kandi yagiye ahabwa imyanya itandukanye mu gisirikare cy’u Burundi no muri Guverinoma.
Hari abavuga ko Ndayishimiye ari umwe mu nkoramutima za Nkurunziza , akaba inshuti ya hafi ya Minisitiri w’Umutekano, Allain Guillaume Bunyoni, ufatwa nk’ukomeye mu Burundi.
Ni umugabo utarakunze kugaragara kenshi mu ruhame ari nayo mpamvu hari benshi mu baturage bamufata nk’udafite ubusembwa mu bibazo bimaze iminsi biyogoza u Burundi.
Ndayishimiye uzwi nka Neva, yavukiye mu ntara ya Gitega muri Komini Giheta mu 1968. Yabanje kwiga amategeko muri Kaminuza y’u Burundi kugeza mu 1995 ubwo habaga ubwicanyi muri iyo kaminuza bwibasiye abanyeshuri b’Abahutu agahunga.
Uyu mugabo w’imyaka 52, ni umwe mu ba mbere binjiye mu gisirikare cy’ishyaka CNDD-FDD ubwo bari bakiri inyeshyamba.
Yayoboye ibitero bitandukanye mu ntambara yari igamije gufata ubutegetsi mu myaka ya za 2000.
Nyuma y’amasezerano yo guhagarika intambara yasinywe mu 2003, yagiye mu myanya itandukanye irimo kuba Minisitiri w’Umutekano, Umuyobozi ushinzwe guhuza ibikorwa bya gisirikare n’ibya gisivile mu biro by’umukuru w’igihugu. Yabaye kandi Umuyobozi Mukuru wa SOBUGEA, sosiyete ishinzwe ubwikorezi bwo mu kirere.
Guhera muri Kanama 2016, Ndayishimiye yatorewe kuba Umunyamabanga Mukuru wa CNDD-FDD.
Kimwe mu bivugwa kuba byatumye abarwanashyaka ba CNDD-FDD bamuhitamo, ni uko ari umwe mu bantu bafite ubunararibonye kandi bakuriye mu ishyaka.
Ni umuntu wakoze imirimo itandukanye ya gisirikare, azi ibijyanye n’imiyoborere kuko yakoze muri Minisiteri y’umutekano no mu biro by’umukuru w’igihugu, imikorere yaho arayizi neza.
Azwi kandi ku rwego rw’akarere kuko ni we wari uhagarariye Guverinoma y’u Burundi mu itsinda ryo gukurikirana ishyirwa mu bikorwa ry’amasezerano yo guhagarika imirwano yasinywe hagati y’u Burundi n’umutwe wa FNL Palipehutu.
Bivugwa ko afitanye kandi umubano wihariye na Leta ya Tanzania, imwe mu nshuti z’akadasohoka z’ishyaka CNDD-FDD. Nta byaha ashinjwa haba mu Burundi no ku rwego mpuzamahanga, ahubwo afatwa nk’umuntu wumva ibibazo kandi wicisha bugufi ari nabyo bimugira ukunzwe cyane mu baturage.
Ikindi Gen. Ndayishimiye ashimwa n’abamuzi kuba ari intyoza mu mbwirwaruhame, ndetse akagira akarimi kazi kureshya abaturage no guhosha uburakari ahari amakimbirane.
By’umwihariko, Gen. Ndayishimiye ni inshuti y’akadasohoka ya Nkurunziza, aho bivugwa ko nta kintu na kimwe gikorwa mu Burundi atakizi, haba mbere y’uko ajya mu buyobozi bw’ishyaka ndetse na nyuma yaho.
Ni umuhanga kandi mu gukorera ibikorwa bye mu rwihisho ntashake kwigaragaza, ku buryo kumenya imikorere n’imitekerereze ye ngo bigoye.
Icyakora, Ndayishimiye ngo ntashyigikiwe n’abasirikare bakuru bose, cyane cyane abavuka mu bice byo mu Burengerazuba bw’Igihugu nkuko bivugwa n’ab’imbere mu ishyaka. Ikindi ngo ni umuntu ugira umujinya vuba.
Nubwo bimeze gutyo, byitezwe ko Ndayishimiye ashobora gutsinda amatora ya Perezida kubera ko ishyaka CNDD-FDD rifite abayoboke benshi mu gihugu kandi akaba ari naryo risa n’iriyoboye inzego hafi ya zose z’ubutegetsi. Ikindi nuko amashyaka atavuga rumwe na Leta ari imbere mu gihugu asa n’adafite imbaraga nyinshi zakangaranya CNDD-FDD, amwe akaba yaranacitsemo ibice.
Scènes d’allégresse en @MairieBuja aussi pour célébrer le bon choix des congressistes à @Gitega qui ont désigné @e_ndayishimiye pour qu’il soit leur Candidat à la Présidentielle de mai 2020 au #Burundi.#Tsinda2020 pic.twitter.com/6tE8IyIRm8
— Cndd Fdd (@CnddFdd) January 26, 2020
#Burundi: Innombrable foule de #Bagumyabanga dans les rues de @KirundoProvince à la proclamation des résultats du Congrès à @Gitega. Ils aiment @e_ndayishimiye, le Candidat du @CnddFdd à la Présidentielle de mai 2020.#Tsinda2020 pic.twitter.com/zMzQu48Vnm
— Cndd Fdd (@CnddFdd) January 26, 2020
A @makambaProvince allégresse à la proclamation du Candidat choisi par le Congrès du @CnddFdd à @Gitega, Gen. @e_ndayishimiye, actuel Secrétaire Général du Parti.#Tsinda2020 #Burundi pic.twitter.com/mTDxhW4rZ4
— Cndd Fdd (@CnddFdd) January 26, 2020
Les membres du Parti @CnddFdd à @MuyingaProvince sortent des maisons et marchent en scandant des slogans du Parti, se félicitant pour le bon choix pour la Présidentielle de 2020 au #Burundi, Gen. @e_ndayishimiye.#Tsinda2020 pic.twitter.com/sX9xeseJFT
— Cndd Fdd (@CnddFdd) January 26, 2020
",https://m.igihe.com/politiki/article/burundi-gen-ndayishimiye-watorewe-guhagararira-cndd-fdd-mu-matora-ni-muntu-ki,Politics
Intandaro y’ubwoba n’uburakari bw’u Rwanda ubwo Gabon yivanaga muri OCAM rwari ruyoboye,"Imyaka ya 1974 kugeza mu 1978, ni imyaka yagoye cyane Leta ya Juvénal Habyarimana cyane cyane mu bijyanye no kugarura umwuka n’umubano mwiza mu muryango wa OCAM u Rwanda rwari rwahawe kuyobora.
Imyaka ya 1974 kugeza mu 1978, ni imyaka yagoye cyane Leta ya Juvénal Habyarimana cyane cyane mu bijyanye no kugarura umwuka n’umubano mwiza mu muryango wa OCAM u Rwanda rwari rwahawe kuyobora.
Ni umuryango Gabon yitaga ko wenda gupfa, mu gihe Habyarimana, Perezida wa Sénégal, Sédar Senghor n’abandi bake babonaga ko ari wo zingiro ry’ukwishyira hamwe kwa Afurika.
OCAM ni umuryango watangiye mu 1965, uzima mu 1985. Waje usimbuye undi witwaga Union Africaine et Malgache (UAM) washibutse mu kwishyira hamwe kw’ibihugu byahoze bikolonijwe n’u Bufaransa.
U Rwanda rwinjiranye na Zaire muri OCAM mu 1965, umuryango ufite intego zo gufatanye mu by’ubukungu, imibereho myiza y’abaturage, guhanahana ibijyanye n’umuco n’ibindi.
Bimwe mu byo u Rwanda rwawungukiyemo ukiriho ni igice kimwe cya Village Urugwiro cyubatswe ubwo rwiteguraga kwakira inama yawo y’abakuru b’ibihugu, kuba umunyarwanda Ambasaderi Ismail Amri Sued yarabaye umunyamabanga Mukuru wawo no kuba mu Rwanda ariho hari ikigo cya OCAM gishamikiye ku Burayi cyari gishinzwe amahugurwa by’ibarurishamibare mu bukungu.
Ibibazo muri uyu muryango byatangiye mu myaka ya 1972 ariko bikomera cyane mu 1974 ubwo byatangazwaga ko Perezida Habyarimana ari we ugiye gusimbura Senghor ku buyobozi bw’uwo muryango.
Ku ikubitiro, ibihugu nka Zaire byavuyemo mu 1972, Congo Brazzaville ikurikiraho mu 1973 naho Cameroun, Tchad na Madagascar bivamo mu 1974.
Umuryango wahoranye abanyamuryango 16, wasigaye urwariza ku banyamuryango 12 nabo abenshi bashya kandi badafite imbaraga nyinshi dore ko ibihugu byinshi byari bikomeye byari bimaze kuvamo.
U Rwanda rwatorewe i Bangui, Gabon ihavana umujinya
Kuva tariki 10 kugeza 12 Kanama 1974, i Bangui muri Centrafrique habareye inama ya munani y’abakuru b’ibihugu bya OCAM.
Muri OCAM, ibihugu byari bisigaye bikomeye byari Sénégal na Côte d’Ivoire ari nabyo byafataga ahanini imyanzuro ikomeye, ibindi bikabigenderaho.
Ibyo bigaragazwa n’uko muri iyo nama ya munani, Perezida Senghor wari ucyuye igihe ku buyobozi bwa OCAM yatanze imyanzuro y’amavugurura yagombaga gutuma OCAM ikomeza kubaho, ibihugu hafi ya byose biyemeza uko yakabaye.
Muri iyo nama, ubwo Senghor yahabwaga umwanya ngo avuge ijambo rizosa manda ye, yavuze ko Umujyi wa Bangui ukwiriye kuba icyicaro gikuru cya OCAM, kikavanwa i Yaounde muri Cameroun.
Yavuze ko Maj Gen Juvenal Habyarimana ari we ukwiriye uba Perezida wa OCAM, Umunyamabanga Mukuru wa OCAM akava mu birwa bya Maurice, naho inama y’abakuru b’ibihugu bya OCAM ikajya iba buri myaka ibiri aho kuba buri mwaka.
Amwe mu mashami ya OCAM yahawe ibyicaro bishya, Gabon ntiyashyirwamo na kimwe icyakora hemezwa ko umuyobozi mukuru w’ikigo gishinzwe umutekano w’indege, (ASECNA) ava muri Gabon.
Perezida Habyarimana yahawe inkoni yo kuyobora OCAM, inama itaha ishyirwa muri Nyakanga 1976, ikabera i Kigali mu Rwanda.
Inyandiko z’icyo gihe za Ambasade ya Leta Zunze Ubumwe za Amerika i Bangui nk’uko zashyizwe hanze na Wikileaks, zivuga ko Omar Bongo wayoboraga Gabon yagaragaye mu nama ababaye ndetse ngo ari mu bakuru b’ibihugu batashye inama ikirangira i Bangui.
Ibihugu nka Gabon, Bénin, Niger, Togo na Burkina Faso nabyo byatahanye umujinya ndetse biri mu byakekwaga ko bishobora kwivana muri OCAM kuko byafataga Sénégal na Côte d’Ivoire nk’ibishaka kwigira abategetsi b’umuryango kubera ko imyanzuro yose ariho yafatirwaga.
Ikindi cyababazaga bimwe muri ibyo bihugu, ni umubano wihariye wagaragaraga hagati y’u Bufaransa na Sénégal ndetse na Côte d’Ivoire.
Abandi bakuru b’ibihugu bari baje mu nama baraye i Bangui ngo bifatanye na Centrafrique kwizihiza umunsi w’ubwigenge kuwa 13 Kanama ariko abayobozi b’ibyo bihugu bitishimye bahise bitahira.
Byakomeje guhwihwiswa ko Gabon ishobora kubanziriza ibindi bihugu kuva muri OCAM ariko biranga kugeza muri Nzeri 1976, ubwo hari hasigaye amezi abiri ngo inama y’uwo muryango ibere i Kigali.
U Rwanda rwatunguwe no kumva mu binyamakuru ko Inama y’abaminisitiri ya Gabon yateranye tariki 7 Nzeri 1976, yatangaje ko icyo gihugu cyivanye muri OCAM gusa ikaguma mu mashami n’imishinga imwe n’imwe y’uwo muryango.
Byari inkuru mbi kuri uwo muryango wari umaze iminsi ucumbagira, bigakubitiraho ko Gabon yari kimwe mu bihugu bitanga umusanzu utubutse muri OCAM kandi ikaba kimwe mu bihugu byatangiranye nawo.
Impamvu zatanzwe binyuze mu binyamakuru byo muri Gabon, ni uko Bongo yashakaga gushyira imbaraga mu muryango w’ibihugu bya Afurika (OUA) yari abereye Visi Perezida anateganyijwe kuwuyobora guhera mu 1977.
Gabon kandi yabonaga OCAM nk’umuryango ushaje utajyanye n’icyerecyezo cya Afurika, ukigendera ku bitekerezo bya gikoloni byasizwe n’u Bufaransa.
Ikinyamakuru Union cyo muri Gabon cyanditse ko n’ubundi OCAM wari umuryango “wapfuye’ guhera mu 1972 ubwo ibihugu bine byawuvagamo, ko ‘nta mpamvu yo gukomeza gutuma usamba’. Cyakomeje kivuga ko Gabon “itazakomeza kuba ‘inka ikamirwa’ OCAM.
Ubwo yari mu Bufaransa muri uwo mwaka, Perezida Omar Bongo na we yavuze ko OCAM “yirangije kera yo ubwayo, kuko nta cyo ikimaze”.
Kumenya amakuru yo kwivana kwa Gabon muri OCAM hasigaye gusa amezi abiri ngo inama ibe, byababaje u Rwanda.
Inyandiko z’icyo gihe za ambasade ya Amerika i Kigali zigira ziti “u Rwanda rwarakajwe n’amakuru yo kwivana kwa Gabon muri OCAM rukabimenyera mu binyamakuru. U Rwanda rwari ruyoboye umuryango, rwahise rutangaza ko rugiye kugirana ibiganiro n’ibindi bihugu hakarebwa ingaruka uko kwivana mu muryango bizawugiraho.”
Ku ikubitiro, inama y’abakuru b’ibihugu bigize OCAM yagombaga kuba mu Ugushyingo mu 1976, yahise yigizwa inyuma, u Rwanda rushyiraho itsinda ryagombaga kujya i Libreville kwinginga Gabon ngo yisubireho ku cyemezo yafashe.
Amerika yatangaje ko u Rwanda rwasigaranye ubwoba bw’uko kugenda kwa Gabon gushobora gusenya OCAM burundu, bikagaragaza intege nke z’uwo muryango, ugapfira mu maboko ya Perezida Habyarimana wari uwuyoboye.
Tariki 30 Nzeri 1976, Habyarimana yagiye i Libreville. Ibyaranze ibiganiro bye na Perezida Omar Bongo harimo icyemezo cya Gabon cyo kwitandukanya na OCAM.
Baraganiriye birangira nta mwanzuro ufashwe, bemeranya kutemeranya kuri iyo ngingo ariko umubano w’ibihugu byombi ugakomeza. Uwo munsi hanasinywe amasezerano ane ajyanye n’ubufatanye bw’u Rwanda na Gabon.
Ku mugoroba Bongo amaze kwakira ku meza Habyarimana, yafashe ijambo, avuga ko mu byatumye bavamo harimo kuba OCAM itarahisemo Libreville nk’icyicaro gikuru cyayo.
Habyarimana yirinze kuvuga ku ngaruka zo kugenda kwa Gabon, gusa atangaza ko yubaha icyemezo cya Gabon cyo kwivana mu muryango, ariko agaragaza ko ababajwe no kuba umwe mu banyamuryango ba kera abavuyemo.
Mu bindi byavuzwe ko byavanye Gabon muri OCAM, harimo guteza imbere sosiyete yayo y’indege, Air Gabon igatandukana na Air Afrique yari ishamikiye kuri OCAM kandi isa n’iri gutera imbere cyane.
Kuva muri Nzeri 1976 kugeza mu Ugushyingo, abakuru b’ibihugu bya OCAM bane bari bamaze gusura Gabon ngo barebe ko yakwisubiraho ariko biba iby’ubusa.
Kubera ibibazo byakomeje kuzurungutana mu buyobozi bwa OCAM, imyaka ibiri u Rwanda rwagombaga kuyobora uwo muryango yavuyemo itanu.
Urugendo rwa OCAM rwarangiye mu 1985 usenyutse burundu kuko wasaga nk’umuryango utakijyanye n’igihe kandi ukomeje gutereranwa n’ibihugu byinshi ari nako havukaga imiryango mishya ihuza uturere.
Indi nenge ivugwa kuri OCAM, ni uko yari igizwe n’ibihugu bitatanye ku buryo ibyinshi byabonaga nta nyungu z’ako kanya zibihuza, bigahitamo kujya mu miryango ya hafi kandi ifite ingufu.
",https://m.igihe.com/politiki/article/intandaro-y-ubwoba-n-uburakari-bw-u-rwanda-ubwo-gabon-yivanaga-muri-ocam-rwari,Politics
Minisitiri Mateke wa Uganda yahishuye ko atemeranya n’amasezerano n’u Rwanda n’umugambi mushya barufiteho,"Mu gihe hashize iminsi mike hatekerezwa ko umubano w’u Rwanda na Uganda waba utangiye kugana mu cyerekezo kizima nyuma y’irekurwa ry’abanyarwanda icyenda bari bafungiweyo binyuranyije n’amategeko, ibintu byabaye nk’ibisubira i Rudubi ubwo Umunyamabanga wa Leta Ushinzwe ubutwererane n’akarere, Philemon Mateke, yavugaga uburyo atemera amasezerano yasinywe hagati ya Uganda n’u Rwanda.
Mu gihe hashize iminsi mike hatekerezwa ko umubano w’u Rwanda na Uganda waba utangiye kugana mu cyerekezo kizima nyuma y’irekurwa ry’abanyarwanda icyenda bari bafungiweyo binyuranyije n’amategeko, ibintu byabaye nk’ibisubira i Rudubi ubwo Umunyamabanga wa Leta Ushinzwe ubutwererane n’akarere, Philemon Mateke, yavugaga uburyo atemera amasezerano yasinywe hagati ya Uganda n’u Rwanda.
Ni amasezerano yasinyiwe i Luanda muri Angola ku wa 21 Kanama 2019, agamije gushakira umuti ibibazo u Rwanda rwashinjaga icyo gihugu birimo gufunga abaturage barwo binyuranyije n’amategeko no kubakorera iyicarubozo, gushyigikira imitwe igamije kuruhungabanyiriza umutekano no kubangamira ubucuruzi bwarwo.
Mu butumwa yanditse kuri Twitter kuri uyu wa Kane, Mateke yahishuye ko kuva kera na kare atemeraga amasezerano basinyanye n’u Rwanda agamije guhosha umwuka mubi uri hagati y’ibihugu byombi, mu gihe ari umwe mu bagombaga kuba bakurikirana uko ashyirwa mu bikorwa.
Yagize ati “Naburiye bagenzi banjye ko nta cyiza kiva mu gusinyana amasezerano n’ikibi. Kugarura amahoro ntibyakunze kuri Chamberlain mu 1938, ntabwo natwe bizashoboka. Turekuye abanyabyaha babo, batwituye kurasa abaturage bacu nk’imbwa! Ni igihe cyo gusubiza kuri iyi myitwarire y’ubushotoranyi.”
I warned colleagues that nothing good comes from signing a pact with the devil. Appeasement didn't work for Chamberlain in 1938, and it won't work for us. We release their criminals, and they repay by shooting our citizens like dogs! Time to respond to this condescending behavior
— Philemon Mateke, PhD (@PhilemonMateke) January 23, 2020
Aha mu 1938 yashakaga kuvuga ku byabaye muri uwo mwaka hakorwaga inama z’inkurikirane hagati y’ibihugu by’u Bwongereza, u Bufaransa, n’u Butaliyani, bikemerera u Budage bwari buyobowe na Adolf Hitler kwiyomekaho ibice bimwe bya Czechoslovakia, mu buryo bwo kwirinda intambara.
Hitler yasabaga igice cya Sudetenland, Neville Chamberlain wari Minisitiri w’Intebe w’u Bwongereza afata iya mbere aza guhura n’uwayoboraga u Bufaransa, Eduard Daladier na Benito Mussolini wayoboraga u Butaliyani, bahurira i Munich na Hitler, bemeranya ko agace ka Sudetenland komekwa k’u Budage, bataha bahamya ko habonetse amahoro. Nyuma y’amezi atanu Hitler yarenze ku byemeranyijweho agaba igitero kuri Czechoslovakia yose arayifata.
Nubwo Mateke atatoboye ngo avuge izina ry’igihugu, ibyo Mateke yavuze bihura neza n’ibibazo birimo kuba hagati y’u Rwanda na Uganda.
Naho iby’abantu barashwe yavugaga bihuye n’uko kuri uyu wa Gatatu u Rwanda rwashyikirije Uganda umurambo w’umuturage wayo, Ndagijimana Theogene, warashwe n’inzego z’umutekano z’u Rwanda zamufatiye mu bikorwa bya magendu ashaka no kwinjiza ibiyobyabwenge mu gihugu, zamuhagarika akagerageza kuzirwanya.
Amagambo ya Mateke anahura n’ay’umudepite Ruth Nankabirwa, kuri uyu wa Gatatu wabwiye bagenzi be mu Nteko Ishinga Amategeko ko Guverinoma ya Uganda ikwiye gukemura bwangu ikibazo ifitanye n’u Rwanda, ariko asa n’uca amarenga ku buryo bwakoreshwa.
Yagize ati “Mureke duhe amahirwe asesuye Guverinoma ya Uganda, amahirwe yo kurangiza urugendo rwo guharanira ko dusubirana umubano mwiza nk’uwo twahoranye, kuko ntabwo ushobora kwicara hano ngo utange amabwiriza ngo umupaka ufungurwe, ngo utekereze ko ayo mabwiriza azafungura umupaka.”
Perezida w’Inteko Ishinga Amategeko ya Uganda, Rebecca Kadaga, yahise amubwira ko yizeye ko atarimo kuvuga ko bagomba guceceka ngo barindire umwanzuro wa Guverinoma n’igihe hari umuntu wabo urashwe.
Nankabirwa yakomeje ati “Ntabwo wakemura ikibazo gihari uyu munsi hatabayeho kubura ubundi buzima.”
Gusa imvugo ya Mateke yamaganywe n’umudepite wa Uganda mu Nteko Ishinga Amategeko y’Umuryango y’Umuryango wa Afurika y’Uburasirazuba, Mukasa Mbidde, wavuze ati “namaganye aya magambo ya Minisitiri niba koko iyi ariyo konti yawe y’ukuri, ndabona igitekerezo cyawe nk’ikidashinga, cyuje ubucucu, nta shingiro, ntigikwiye kandi cyuzuye amateshwa. Komeza ubibe inyigisho zawe, ariko twe Abanya-Uganda turi maso”.
I shudder at such a comment from a whole minister if this is your true handle .I find your opinion devoid of reason,idiotic,preposterous, ludicrous, farcical and complete balderdash.
Pontificate ,but we Ugandans are watchful .
— Hon Mukasa F Mbidde (@Mbidde) January 23, 2020
Mateke yashimangiye urwango rwe ku Rwanda
Umunyamabanga wa Leta muri Minisiteri y’Ububanyi n’Amahanga y’u Rwanda, Amb Olivier Nduhungirehe, yasubije Mateke ko ibikorwa bye ari iby’ubushobotoranyi kurushaho, ku buryo yagakwiye guceceka.
Ati “Umuntu wafatiwe mu cyuho arimo gutegura ibitero by’iterabwoba byishe abantu 14 bigakomeretsa abandi 16 mu gihugu cy’abaturanyi, akwiye guceceka akareka abadipolomate ba nyabo bagakora akazi kabo.”
Someone who was caught red-handed, while organising a deadly terror attack that killed 14 people and wounded 16 others in a neighbouring country, should have the decency to remain silent and allow real diplomats to do their job. https://t.co/mt8ikzu2j6
— Amb. Olivier J.P. Nduhungirehe (@onduhungirehe) January 23, 2020
Mu biganiro biheruka guhuza intumwa z’u Rwanda na Uganda mu Ukuboza 2019, u Rwanda rwagaragaje uburyo Mateke yari inyuma y’abarwanyi bagabye igitero i Musanze ahazwi nko mu Kinigi kigahitana abaturage 14.
Ubwo bari ku ngingo zijyanye n’uko Uganda ifasha imitwe yitwaje intwaro, Nduhungirehe yatanze urugero rw’igitero cyabaye mu ijoro rishyira ku itariki ya Kane Ukwakira aho abarwanyi b’umutwe wa RUD Urunana bateye mu Kinigi.
Mu iperereza ryakozwe, hari ibikoresho byafashwe birimo na telefoni zigendanwa n’ubuhamya bwatanzwe n’abafashwe, byagaragaje uruhare rwa Uganda muri iki gitero.
Amb. Nduhungirehe ati “Ibyo byose bigaragaza ko uwari uyoboye icyo gitero ari uwitwa Philemon Mateke akaba Umunyamabanga wa leta ya Uganda ushinzwe ubutwererane bw’akarere. Byagaragajwe na za telefoni n’ubuhamya bwatanzwe n’abafashwe.”
 “Hari n’uwitwa Nshimiye wiyita Governor ushinzwe ibikorwa byihariye muri RUD Urunana, atuye hariya mu Karere ka Kisoro n’umuryango we, byagaragaye ko akunda kujya muri Kivu y’Amajyaruguru ahitwa Benza gutegura ibitero kandi ko ariwe wakoranaga bya hafi na Philemon Mateke. Urwo ni urugero rumwe natanze ariko hari n’izindi nyinshi twatanze zigaragaza ko bagikomeza guha urubuga abaturwanya.”
Si ubwa mbere Mateke avuzwe mu bikorwa bigamije guhungabanya umutekano w’u Rwanda, kuko byavuzwe ko mu Ukuboza 2018 yakoranyaga inama yahuje FDLR na RNC i Kampala, ngo bategure igikorwa gihuriweho cya gisirikare ku Rwanda nk’uko La Forge Bazeye na Theophile Abega bari bahagarariye FDLR muri iyo nama babivuze nyuma yo gufatirwa ku mupaka wa Bunagana basubiye mu birindiro muri RDC.
Dusubize amaso inyuma
Ubushotoranyi bwa Uganda ku Rwanda si ubwa vuba, ndetse mu myaka yashize havuyemo ugukozanyaho kwabereye muri Repubulika ya Demokarasi ya Congo, byavuyemo intambara ya Kisangani yarangiye RPA itsinze ingabo za Uganda, ibintu byababaje Uganda ku rwego rukomeye.
Gutsindirwa i Kisangani byatumye abaturage ba Uganda n’Inteko Ishinga Amategeko bashyira igitutu ku bushobozi bwa Museveni no ku hazaza he. Muri kwa gusuzugura u Rwanda, abadepite barakariye Museveni ariko baguma no kwikoma Guverinoma y’u Rwanda, nk’uko raporo ya International Crisis Group yo mu 2000 ibigaragaza.
Icyo gihe Museveni yabonye ko uburyo bwo gucubya abaturage be ari ukwibasira RPA mu magambo atyaye. Mu ijambo ryo ku wa 30 Kanama 1999, Museveni yabaye nk’uwikura mu bibazo abyegeka ku bandi.
Ati “Icyo nabasobanurira ni uko abavandimwe bacu muri RPA batabashije gukura ngo bamenye uko ibintu bimwe na bimwe bikorwa. Bumva ko kunyura iya bugufi hano na hariya bizabageza ku ntego yabo. Ikindi maze iminsi numva ni uko RPA yashatse kwigarurira Congo ariko ko turimo kubakoma imbere.”
“Ku ruhande rwacu dushishikajwe no kongerera ubushobozi abanye-Congo ariko bigaragara ko Abanyarwanda batabyishimiye. Ariko nubwo twaba tubangamiye imigambi bafite muri Congo, ni gute bumva ko batugabaho ibitero ngo birangirire aho? Ni ukureba hafi cyane.”
Igisirikare cya Uganda nticyigeze cyakira inshuro cyakubiswe n’Abanyarwanda, aho bumvaga ko ishema n’icyubahiro byabo byahungabanyijwe, ibitangazamakuru byanzika ko UPDF yatsinzwe ndetse abasirikare bayo barenga 200 bagapfa.
Raporo ya ICG ivuga ko hahise hatangira inama z’ibanga i Kampala zikitabirwa n’abasirikare bakiri mu mirimo n’abasezerewe, ngo “bashakishe uburyo bwo kwihimura ku cyo bafataga nk’ubugambanyi bw’abari bafatanyije n’u Rwanda.”
Hari aho yagize iti “Abasirikare bakuru mu Ngabo za Uganda bavuga ko umubano n’u Rwanda utazongera na rimwe kuba nk’uko wahoze nyuma y’ibyabereye i Kisangani.”
Nyuma y’imyaka myinshi, Uganda ikomeje gushotora u Rwanda aho yakunze gufunga abaturage barwo ibashinja ubutasi, ibintu itigeze igaragariza ibimenyetso ishingiraho, ndetse nta n’abagejejwe mu rukiko ngo ibyaha bibahame, ariko bagiye bakorerwa iyicarubozo rikomeye, bamwe bakarekurwa baragizwe intere, bamwe bibaviramo ubumuga abandi babira ubuzima.
Inkuru wasoma:Uruhare rwa Minisitiri Mateke wa Uganda mu gitero cyagabwe mu Kinigi
Raporo yo mu 2000: Uko impuguke zasesenguye ishwanyagurika ry’umubano w’u Rwanda na Uganda
",https://m.igihe.com/politiki/article/minisitiri-mateke-wa-uganda-yahishuye-ko-atemeranya-n-amasezerano-n-u-rwanda-n,Politics
Baringa ku cyiswe ‘‘balkanisation’’ y’u Rwanda kuri RDC,"Ijambo ‘‘balkanisation’’ rimaze kuba intero n’inyikirizo mu mvugo y’abatavuga rumwe n’ubutegetsi muri Repubulika Iharanira Demokarasi ya Congo, kuva Perezida Félix Tshisekedi yatorerwa kuyobora iki gihugu.
Ijambo ‘‘balkanisation’’ rimaze kuba intero n’inyikirizo mu mvugo y’abatavuga rumwe n’ubutegetsi muri Repubulika Iharanira Demokarasi ya Congo, kuva Perezida Félix Tshisekedi yatorerwa kuyobora iki gihugu.
Aba batifuza ko amahoro agaruka muri RDC, bakomeje guhimba ikinyoma ko u Rwanda rushaka kwigarura Uburasirazuba bwayo, bagamije kubiba urwango ku Banyarwanda n’Abanye-Congo bavuga Ikinyarwanda.
Ibivugwa bisa no kureba filimi mbarankuru y’intambara zabaye mu kinyejana cya 20 mu Burayi bw’Amajyepfo, mu gace kiswe ‘les Balkans’, ubu kigizwe n’ibihugu nka Bulgarie, Croatie, u Bugiriki, Roumanie, Slovénie, Albanie, Bosnie-Herzégovine, Kosovo, Macédoine y’Amajyaruguru, Monténégro, Serbie na Turquie; byari byarigaruriwe n’Ubwami bw’Abami bwa Ottoman, bukabiremamo uduhugu twinshi.
Igitandukanye muri uyu mwaka wa 2020, ni uko ibi bivugirwa mu mihanda ya Kinshasa, aho ababiyoboye badakomoka muri Hongrie cyangwa Turikiya, bahora baririmba bati ‘‘balkanisation ntikabe kuri Repubulika Iharanira Demokarasi ya Congo.’’
Mu Karere k’Ibiyaga Bigari, ijambo ‘balkanisation’ ryatangiye kuhumvikana mu mpera y’imyaka ya 1990, ubwo u Rwanda na Uganda byateraga icyahoze cyitwa Zaïre. Abazayirwa bari bafite ubwoba ko abaturanyi babo babiri bagiye kwisubiza ibice bahoranye mbere y’uko Abanyaburayi bigabagabanya Afurika, ariko ntibyigeze biba.
Iyi mitekerereze yongeye kumvikana nyuma y’aho Joseph Kabila agiriye ku butegetsi mu 2001. Abamurwanya bavugaga ko afite inkomoko mu Rwanda kandi akaba afite uruhare mu mugambi mpuzamahanga wo gucamo ibice RDC, ibice byayo by’Uburasirazuba bikize ku mabuye y’agaciro bikomekwa ku Rwanda.
Kujya ku butegetsi kwa Félix Tshisekedi bigaragara ko ntacyo byahinduye. Ubu iyo ntero n’inyikirizo biri kuzamurwa n’Ihuriro ry’Amashyaka atavuga rumwe n’Ubutegetsi ya Lamuka ririmo na Martin Fayulu watsinzwe mu matora y’umukuru w’igihugu aheruka. Ibyavuye mu matora yari ahanganiyemo na Félix Tshisekedi byagaragaje ko yabaye uwa kabiri ariko Inama nkuru ya Kiliziya Gatolika muri RDC yo yavuze ko ariwe watsinze. Yaba Lamuka na Kiliziya ntibigeze bemera ko Fayulu yatsinzwe.
Kubiba urwango
 Ku ruhande rwe nka Perezida watowe, Félix Tshisekedi, yahisemo kuzahura umubano w’igihugu cye n’u Rwanda, mbere yo kohereza umubare w’ingabo za Congo mu Burasirazuba bw’igihugu ngo zijye kurwanya imitwe yitwaje intwaro yahagize akarima kayo.
Ubu Ingabo za Congo (FARDC) zimaze kwigarurira ibice byinshi byari byarayogojwe n’iyo mitwe; ku buryo n’iyo gahunda yo kwigarurira ibice bya RDC iyo iza kuba ihari, icyizere cyayo ubu kiri kubarirwa ku busa.
Abarwanya ubutegetsi mu RDC bahisemo kubiba urwango ku Banyarwanda n’Abanye-Congo bavuga Ikinyarwanda kugira ngo bace intege umubano mwiza uri kubagarirwa hagati y’u Rwanda na RDC.
Ariko n’ubundi abatavuga rumwe n’ubutegetsi nta nyungu bafite mu kuba amahoro yagaruka muri RDC. Mu myaka 25 ishize, ikibazo cy’umutekano muke mu Burasirazuba bwa RDC cyafashije abari abami b’intambara kwigwizaho imitungo no kwinjira mu bikorwa bya politiki cyangwa igisirikare.
Urugero rwa hafi ni umutwe wa ADF-Nalu ukomoka muri Uganda, wigize nka ba kavukire, ukaba uterwa inkunga n’uwahoze ari umunyapolitiki ku butegetsi bwa Kabila, Mbusa Nyamwisi, ubu wituriye muri Uganda.
Uyu Mbusa Nyamwisi yanahoze ari mu ihuriro Lamuka, nyuma aza kwitandukanya naryo.
Mu gihe RDC iri kugerageza kwivana mu ntambara imaze imyaka irenga 20, cyane cyane hashingiwe ku mibanire myiza n’abaturanyi bo mu Burasirazuba, abarwanya ubutegetsi bakomeje kubiba urwango ku Banyarwanda, ariko si n’Abanyarwanda, ahubwo ni abo bita ko bakomoka mu bwoko bw’Abatutsi n’Abanye-Congo bavuga Ikinyarwanda mu rwego rwo guca intege umubano mwiza hagati y’u Rwanda na RDC.
Ikinyoma
Igitangaje ni uko imvugo ya ‘‘balkanisation’’ ari ikirego kidafite ishingiro. Mu gihe Umuhuzabikorwa w’Ihuriro ry’abatavuga rumwe n’Ubutegetsi, Lamuka, wanahoze ari Minisitiri w’Intebe, Adolphe Muzito, yagaragaje mu buryo bweruye ko ashaka gutera u Rwanda byanashoboka bakarwomeka kuri RDC; uyu ni na we ushinja u Rwanda kugambirira kwigarurira ibice by’igihugu cye.
Nubwo bashinje Joseph Kabila gufatanya n’u Rwanda muri uwo mugambi akiri ku butegetsi, ubu bakaba bageze kuri Félix Tshisekedi, ubwabo bigeze gukorana n’u Rwanda mu bihe byatambutse. Ibi bigaragaza ikinyoma gikomeye kandi cyumvikana.
Byongeye kandi muri gahunda y’ubuhahirane busesuye mu Muryango wa Afurika Yunze Ubumwe n’ubusabe bwa RDC bwo kwinjira mu Muryango wa Afurika y’Uburasirazuba (EAC), bigaragara ko kwigarurira ubutaka bw’ikindi gihugu byaba ari amafuti.
Aho gutanga ibisubizo by’ibibazo nyabyo Abanye-Congo bafite ubu nk’ubushomeri, kutagira inganda zihagije no kwangiza ibikorwa remezo, kwangirika kw’ibikorwaremezo n’ibindi bishobora gusunikira urubyiruko rudafite akazi kwishora mu byaha cyangwa kwinjira mu mitwe yitwaje intwaro, […] abatavuga rumwe n’ubutegetsi muri RD Congo bahisemo gushyushya imitwe y’abaturage babo bakoresheje imitekerereze ishaje.
Gukoma mu nkokora u Rwanda cyangwa ikindi gihugu cyo mu Karere ntibyongera umusaruro; ntibirema imirimo kandi ntibinazana ubukungu.
 Abavuga ‘‘balkanisation’’ ntibigeze bakandagiza ikirenge ku mupaka uhuza u Rwanda na RDC, umwe mu inyurwaho na benshi ku Isi; ntibigeze byibura banumva ubuhamya bw’abagore bahakorera ubucuruzi, bahambukira inshuro nyinshi ku munsi bashaka imibereho.
Ubukungu nyabwo bwa RDC ni abaturage bayo. Muri Afurika yose, umutungo kamere ubyarira inyungu ibigo mpuzamahanga biwubyaza umusaruro n’abayobozi bamwe na bamwe bahabwa utuvungukira n’icyizere cyo kubarindira ubutegetsi bwabo.
Ku ngoma ya Félix Tshisekedi, RDC ifite amahirwe yo guhinduka igihugu kirimo amahoro kandi gitera imbere; ariko kugira ngo ibyo bigerweho birasaba ko bigirwamo uruhare n’impande zitandukanye zigize ubukungu nyabwo bwa RDC.
Gushaka kwihorera ku Rwanda barugira umwanzi bahuriyeho ni igitekerezo gifutamye cyabafasha kwihuza ariko ntibirambe.
Iyi nkuru yanyuze mu kinyamakuru Jeuneafrique, ni ibitekerezo bwite by’umwanditsi Gatete Nyiringabo, umunyamategeko akaba n’inzobere mu burenganzira bwa muntu.
",https://m.igihe.com/politiki/article/baringa-ku-cyiswe-balkanisation-y-u-rwanda-kuri-rdc,Politics
RDC: Umudepite yasubije Muzito wasabye ko u Rwanda rwomekwa kuri Congo ngo ibone amahoro,"Umudepite akaba n’Umuyobozi w’ishyaka Envol muri Repubulika Iharanira Demokarasi ya Congo, Delly Sesanga, yamaganye igitekerezo cy’umunyapolitiki Adolphe Muzito uherutse gusaba ko igihugu cye gitera u Rwanda rukomekwa kuri RDC kugira ngo amahoro aboneke mu Burasirazuba.
Umudepite akaba n’Umuyobozi w’ishyaka Envol muri Repubulika Iharanira Demokarasi ya Congo, Delly Sesanga, yamaganye igitekerezo cy’umunyapolitiki Adolphe Muzito uherutse gusaba ko igihugu cye gitera u Rwanda rukomekwa kuri RDC kugira ngo amahoro aboneke mu Burasirazuba.
Amagambo ya Muzito uvugira ihuriro ry’amashyaka atavuga rumwe na Leta, Lamuka, ku ikubitiro yamaganiwe kure na bamwe mu bayobozi bakomeye muri iryo huriro barimo Moise Katumbi na Jean Pierre Bemba.
Kuri uyu wa Gatandatu ubwo yari yahuye n’abarwanashyaka b’ishaka rye bifurizanya umwaka mushya, Delly Sesanga, yabajijwe niba na we abona amahoro mu Burasirazuba bwa Congo azaturuka mu gutera u Rwanda bakarwiyomekaho.
Umuyobozi wa Envol akaba n’Umudepite mu Nteko Ishinga Amategeko ya Congo, Sesanga yamaganye amagambo ya Muzito, avuga ko amahoro ya Congo azaturuka imbere muri Congo.
Yagize ati “Intambara sicyo gisubizo. Iyi ntambara ahubwo yakarwanywe hagamijwe kuzana ubumwe imbere mu gihugu, gukuraho imikorere mibi y’ubuyobozi, ruswa, ikimenyane byazangereje leta bikanagira ingaruka ku nzego z’umutekano.”
Sesanga yavuze ko igisirikare cya Congo kitabuze imbaraga zo gutsinda intambara ziri mu Burasirazuba nk’uko bamwe babikega, ahubwo ngo ni imikorere mibi.
Ati “Abanye-Congo bazi kurwana, barabyerakanye mu Ntambara ya Mbere n’iya Kabiri z’isi yose.”
Yavuze ko imbaraga nyinshi zikwiriye gushyirwa mu kurwanya ibibazo byugarije igihugu biri imbere kurusha kwitwaza ibyo hanze, nk’uko ikinyamakuru Politico cyabitangaje.
Mbere yo kuba umudepite, Sesanga yakoze mu myanya itandukanye muri Congo harimo no kuba Minisitiri w’igenamigambi.
Musenyeri wa Kinshasa, Fridolin Ambongo, na we aherutse kuvuga ko ibihugu bituranye na Congo birimo u Rwanda bifite umugambi wo gucamo ibice igihugu cye bikakiyomekaho.
Ni amagambo yamaganiwe kure haba muri Leta ya Congo ndetse n’abandi bakurikiranira politiki y’akarere hafi.
Minisitiri w’Ububanyi n’Amahanga, Dr Vincent Biruta, aherutse kuvuga ko imvugo z’abanyapolitiki bamwe bo muri RDC ku Rwanda zibabaje kuko ahanini n’ibyo bavuga ari ibintu biba bidafite inshingiro.
Ati “Ni ibintu bibabaje, wakwiteguye ko ibyo bavuga biba bifite icyo bafite gifatika ariko nta gihari. Ntabwo ari ubwa mbere bene ibi bibazo bibaho, hashize igihe hari abanyapolitiki bo muri RDC bumva ko kugira ngo abaturage babo babemere ari uko bavuga nabi u Rwanda.”
Dr Biruta yavuze ko nta mugambi uhari wo komeka ibice bya Congo ku Rwanda kandi nta n’uzigera ubaho.
U Rwanda na RDC bifitanye umubano mwiza cyane cyane nyuma y’aho Félix Tshisekedi atorewe kuyobora icyo gihugu, akavuga ko arajwe ishinga no kubana neza n’ibihugu by’ibituranyi.
",https://m.igihe.com/politiki/article/rdc-umudepite-yasubije-muzito-wasabye-ko-u-rwanda-rwomekwa-kuri-congo-ngo-ibone,Politics
Bumva ko kugira ngo babemere bavuga nabi u Rwanda – Biruta avuga kuri Muzito ,"Minisitiri w’Ububanyi n’Amahanga, Dr Vincent Biruta, yavuze ko imvugo y’abanyapolitiki na bamwe mu basenyeri muri Kiliziya Gatolika muri RDC, bifuza ko batera u Rwanda rukanomekwa ku gihugu cyabo; bibabaje kuko ari uburyo bwo gushaka kugaragaza ko ibibazo igihugu cyabo gifite bituruka ku muturanyi.
Minisitiri w’Ububanyi n’Amahanga, Dr Vincent Biruta, yavuze ko imvugo y’abanyapolitiki na bamwe mu basenyeri muri Kiliziya Gatolika muri RDC, bifuza ko batera u Rwanda rukanomekwa ku gihugu cyabo; bibabaje kuko ari uburyo bwo gushaka kugaragaza ko ibibazo igihugu cyabo gifite bituruka ku muturanyi.
Byagarutsweho mu kiganiro cya mbere Minisitiri w’Ububanyi n’Amahanga, Dr Vincent Biruta, yagiranye n’itangazamakuru kuva mu Ugushyingo 2019 ubwo yajyaga kuri uyu mwanya.
Ni ikiganiro cyagarutse ku ngingo zitandukanye zigaruka ku mubano w’u Rwanda n’ibihugu byo mu karere ndetse hagaragazwa n’ibyakozwe mu mwaka ushize.
Minisitiri Biruta yabajijwe ku mvugo y’abanyapolitiki bo muri RDC ko igihugu cyabo kidashobora kubona amahoro “tudateye u Rwanda, byaba ngombwa tukarufata.”
Byavuzwe na Adolphe Muzito wigeze kuba Minisitiri w’Intebe wa Repubulika Iharanira Demokarasi ya Congo (RDC) ubu akaba ari Umuhuzabikorwa w’Impuzamashyaka itavuga rumwe na Leta muri icyo gihugu yitwa Lamuka.
Ni imvugo yakongeje uburakari mu banyarwanda batandukanye ndetse abandi bayobozi ba Lamuka barimo Jean Pierre Bemba na Moïse Katumbi, bitandukanya na we ku ku ikubitiro, banamusaba kwisubiraho ku ijambo yavuze.
Minisitiri w’Ububanyi n’Amahanga, Dr Vincent Biruta, yavuze ko imvugo z’abanyapolitiki bamwe bo muri RDC ku Rwanda zibabaje kuko ahanini n’ibyo bavuga ari ibintu biba bidafite inshingiro.
Ati “Ni ibintu bibabaje, wakwiteguye ko ibyo bavuga biba bifite icyo bafite gifatika ariko nta gihari. Ntabwo ari ubwa mbere bene ibi bibazo bibaho, hashize igihe hari abanyapolitiki bo muri RDC bumva ko kugira ngo abaturage babo babemere ari uko bavuga nabi u Rwanda.”
Biruta yavuze ko ibyavuzwe n’aba banyapolitiki ndetse na bamwe mu bo muri Kiliziya Gatolika bidashobora guhungabanya umutekano w’u Rwanda na RDC.
Yavuze ko ubu RwandAir yatangiye gukora ingendo muri RDC, ko ndetse ingabo z’iki gihugu ziri mu bikorwa byo guhashya imitwe igamije guhungabanya umutekano w’u Rwanda ibarizwa mu Burasirazuba bw’igihugu.
Ati “Bavuge ibyo babonye, biriya ntabwo bizabura kandi n’igihe kizerekana ko ntaho byari bishingiye.”
Minisitiri Dr Biruta yashimye uruhare rw’ubuyobozi bwa RDC mu guhashya imitwe yitwaje intwaro ibarizwa mu Burasirazuba bwa RDC irimo na bamwe mu bagize uruhare muri Jenoside yakorewe Abatutsi.
Yavuze ko u Rwanda rumaze kwakira abantu 1919 bari mu mashyamba ya Congo aho ingabo za RDC zagabye ibitero ku mitwe yitwaje intwaro. Abo batahutse hacumbikiwe mu nkambi ya Nyarushishi.
Abarwanyi 562 nabo bagaruwe mu Rwanda, aho ubu bari kwigishwa kugira ngo babe basubira mu buzima busanzwe.
Ati “Ingabo za RDC zakoze ibikorwa byiza, zishe benshi muri abo harimo n’abayobozi b’utwo dutsiko.”
U Rwanda na RDC bifitanye umubano mwiza cyane cyane nyuma y’aho Felix Tshisekedi atorewe kuyobora icyo gihugu, akavuga ko arajwe ishinga no kubana neza n’ibihugu by’ibituranyi.
Amafoto: Niyonzima Moise
",https://m.igihe.com/politiki/article/bumva-ko-kugira-ngo-babemere-bavuga-nabi-u-rwanda-biruta-avuga-kuri-muzito,Politics
"2020, ihurizo ku ireme rya demokarasi ya Afurika y’Iburasizuba kubera amatora ateganyijwe","Muri uyu mwaka, ibihugu bine byo muri Afurika y’Iburasirazuba birateganya kuzagira amatora. Ibyo birimo Somalia, Tanzania, Ethiopia n’u Burundi. Ni amatora arimo ay’abakuru b’ibihugu n’ay’Inteko Ishinga Amategeko yombi azashyira ku munzani ireme rya demokarasi muri ako gace.
Muri uyu mwaka, ibihugu bine byo muri Afurika y’Iburasirazuba birateganya kuzagira amatora. Ibyo birimo Somalia, Tanzania, Ethiopia n’u Burundi. Ni amatora arimo ay’abakuru b’ibihugu n’ay’Inteko Ishinga Amategeko yombi azashyira ku munzani ireme rya demokarasi muri ako gace.
Tanzania
Ni igihugu cyakunze kurangwa no guhererekanya ubutegetsi mu mahoro guhera igihe cyaboneye ubwigenge. Ishyaka riri ku butegetsi Chama Cha Mapinduzi riracyahabwa amahirwe yo kugumana ubutegetsi.
Mu gihe hitegurwa amatora rusange azaba mu Ukwakira 2020, abatavuga rumwe na Leta n’imiryango itegamiye kuri Leta bafite impungenge ko Guverinoma ya Perezida John Pombe Magufuli ishobora kubangamira ubwisanzure bwo gutanga ibitekerezo.
The East African yatangaje ko kuri ubu Guverinoma yakuyeho ibikorwa by’abatavuga rumwe na Leta, bivuze ko nta bikorwa byo gukoresha inama bishoboka mu mashyaka atavuga rumwe na Leta. Hari abantu bafunzwe, abanyamakuru bamwe baburirwa irengero abandi barafungwa nk’urugero rw’umunyamakuru Eric Kabendera cyangwa Paul Magotti wari impirimbanyi y’uburenganzira bwa muntu.
Uko kubangamira abatavuga rumwe na Leta kwatumye amashyaka atavuga rumwe na Leta yanga kwitabira amatora y’inzego z’ibanze yabaye mu Ugushyingo umwaka ushize, bituma ishyaka CCM riyatsinda ku kigero cya 99%.
Umunyapolitiki utavuga rumwe na Leta, Tundu Lissu aherutse kuvuga ko guhagarika ibikorwa y’abatavuga rumwe na Leta, ari ikimenyetso ko amatora ya 2020 atazaba mu mucyo.
Perezida Magufuli yatowe mu 2015 afite intego yo kurwanya ruswa. Nubwo yatangije intambara ku baryi ba ruswa, ashinjwa kubangamira demokarasi mu gihugu, gupfukirana amajwi y’abamunenga no kubibasira.
U Burundi
Amatora atenganyijwe muri Gicurasi uyu mwaka, mu gihe hakiri urujijo niba Perezida Pierre Nkurunziza azongera kwiyamamaza nyuma ya manda ya gatatu yafashe mu 2015 igateza imvururu.
Ikindi gihangayikishije ni ukumenya niba Guverinoma ye ifite ubushobozi bwo gutegura amatora anyuze mu mucyo, kuko imiryango n’ibihugu byinshi byateraga inkunga icyo gihugu, byarayihagaritse bishinja Nkurunziza guteza akaduruvayo mu gihugu.
Nubwo Nkurunziza yatangaje ko atazongera kwiyamamaza, ababirebera hafi bavuga ko ashobora kwisubiraho cyangwa agashyiraho umuntu azajya atagekeramo.
Nta kimenyetso cyerekana ko Nkurunziza agiye kuva muri politiki y’u Burundi mu gihe muri Gashyantare umwaka ushize, yimuye ibiro bya Perezida akabijyana mu Mujyi wa Gitega ari naho avuka.
Raporo y’Umuryango w’Abibumbye yo muri Nzeri 2019, igaragaza ko nta cyizere cy’imigendekere myiza y’amatora mu Burundi mu 2020, mu gihe hakiri Perezida wigaragaza nk’igitangaza’.
Loni ivuga ko ari Perezida wigwijeho ububasha bwose we n’ishyaka rye CNDD FDD, n’ibyaha bishinjwa urubyiruko rw’ishyaka rye ruzwi nk’Imbonerakure rushinjwa guhutaza uburenganzira bw’abaturage n’abatavuga rumwe na Leta.
Icyakora Minisitiri w’Ububanyi n’Amahanga w’u Burundi, Ezechiel Nibigira, aherutse kubwira Inteko rusange ya Loni, ko mu gihugu hari umwuka mwiza uzatuma amatora agenda neza.
Somalia
Amatora yo muri Somalia ni ingenzi cyane ku mutekano w’akarere. Iki ni igihugu kimaze igihe mu mvururu. Hashize imyaka 50 Perezida atorwa n’itsinda ry’abantu bake baba batoranyijwe, kubera ubwoba bw’uko hateguwe amatora rusange abaturage bakitabira, bishobora guteza imvururu n’umutekano muke.
Mu matora ya 2009, aya 2012 na 2017 hose abagize Inteko Ishinga Amategeko na Perezida bagiye batorwa n’abantu 14 000 babaga batoranyijwe ngo bahagararire ubwoko buba muri icyo gihugu.
N’uyu munsi haracyari impungenge niba amatora yo muri Somalia koko azaba dore ko aya Perezida aherutse yabereye muri parikingi y’ikibuga cy’indege.
Ikibazo cy’umutwe w’iterabwoba wa al Shabaab ndetse no kuba abatavuga rumwe na Leta baherutse gushinja Perezida Mohamed Abdullahi Farmaajo gushaka kuguma ku butegetsi biteye impungenge ku mutekano w’amatora ateganyijwe.
Guverinoma yatangaje ko yiteguye gukoresha amatora agaca mu mucyo kandi buri muturage wemerewe gutora agatora. Guverinoma yanavuze ko vuba aha izageza ku Nteko Ishinga Amatora umushinga w’amatora kugira ngo wemezwe.
Icyakora, iki gihugu cyiracyafite ikibazo cyo kuvugurura Itegeko Nshinga. Nubwo itsinda ryahawe kurivugurura ryagejeje ku Nteko umushinga w’itegeko, haracyari imbogamizi.
Iya mbere ni uko nta matora ya kamarampaka ashobora kuba hatarakemuka ikibazo cy’agace ka Somaliland kifata nk’igihugu ukwacyo mu gihe Somalia igafata nk’agace kayo.
Mu bindi kandi ivugurura ry’itegeko Nshinga rigomba kureba harimo aho umurwa mukuru ukwiriye kuba, uburyo ubuyobozi bwa za Leta zigize icyo gihugu bukorana na Leta nkuru n’ibindi.
Mu gihe ivugurura ry’itegeko Nshinga ritaraba, n’tegeko rigenga amatora ntirizashoboka kuko abantu ntibashobora gutangira kwiyandikisha hataraboneka itegeko rigenga amatora kandi naryo rigomba kugenwa n’Itegeko Nshinga.
Indi mbogamizi ni umutekano muke. Igice kinini cy’igihugu kiracyari mu maboko y’umutwe wa al Shabaab, bivuze ko aho hantu al shabaab ifite amatora atazashoboka. No mu murwa mukuru Mogadishu naho umutekano waho ntiwizewe.
Ibyo bigaragazwa n’uko tariki 28 Ukuboza 2019, imodoka itezemo igisasu yaturikiye aho abantu basakirwa mu murwa mukuru kigahitana abantu 78.
Perezida Farmaajo yavuze ko icyo gitero ari icy’iterabwoba kandi kitazihanganirwa, icyakora abatavuga rumwe na we bamushinja kubembekereza al shabaab kuko uduce Leta yigaruriye guhera mu 2017 ubwo Farmaajo yajyaga ku butegetsi ari duke.
Ethiopia
Amatora ateganyijwe muri Gicurasi 2020, ni aya mbere azaba abaye guhera Minisitiri w’Intebe wahawe n’igihembo cyitiriwe Nobel, Dr Abiy Ahmed agiye ku butegetsi.
Umwanzuro aherutse gufata wo gusesa amashyaka yose yari agize Ihuriro EPRDF (Ethiopian People’s Revolutionary Democratic Front), agashinga ishyaka rya PP watumye havuka impungenge n’umwuka mubi mu gihugu.
Hari abadashyigikiye iryo shyaka PP kuko risa nk’irije guhanagura umuco n’umuhate bashyizeho bubaka amashyaka yabo mu myaka 30 ishize. Abatabyumva cyane ni abo mu mashyaka nka Tigray Peoples Liberation Front (TPLF), n’igice cy’ishyaka Oromo Peoples Democratic Organisation (OPDO) ari naryo Abiy aturukamo, rishobora no kumurwanya agatsindwa.
Amavugurura yakozwe na Dr Abiy yazanye umucyo muri Ethiopia yahoze ifatwa nk’igihugu kibangamira uburenganzira bwa muntu ariko byanateje imvururu zishingiye ku turere zitewe n’abandi bantu bakomeye bafite inyota y’ubutegetsi.
Guhera mu 1995, Ethiopia yagiye ikora amatora mu gihe cyagenwe. Icyakora, uretse mu 2005, nta na rimwe higeze habaho amatora arimo guhangana kugaragara nkuko The East African yabitangaje.
",https://m.igihe.com/politiki/article/2020-ihurizo-ku-ireme-rya-demokarasi-ya-afurika-y-iburasizuba-kubera-amatora,Politics
Nta cyahindutse ku muburo wahawe Abanyarwanda ku kujya muri Uganda – Min. Nduhungirehe,"Umunyamabanga wa Leta muri Minisiteri y’Ububanyi n’Amahanga, Amb. Nduhungirehe Olivier, yanyomoje amakuru yakwirakwijwe ko u Rwanda rwafunguriye amarembo abaturage barwo bashaka kujye muri Uganda, ashimangira ko nta cyahindutse ku muburo rwabahaye ku kaga bashobora kugirira muri icyo gihugu.
Umunyamabanga wa Leta muri Minisiteri y’Ububanyi n’Amahanga, Amb. Nduhungirehe Olivier, yanyomoje amakuru yakwirakwijwe ko u Rwanda rwafunguriye amarembo abaturage barwo bashaka kujye muri Uganda, ashimangira ko nta cyahindutse ku muburo rwabahaye ku kaga bashobora kugirira muri icyo gihugu.
Ibi Nduhungirehe yabitangaje kuri uyu wa 3 Mutarama 2020 yifashishije Twitter, avuguruza inkuru yatangajwe n’ikinyamakuru Chimp Reports cyo muri Uganda cyanditse ko ‘U Rwanda rworoheje uburyo bwo kunyura ku mupaka bajya muri Uganda’.
Ati “Iki ni ikindi gihuha cya @Gilespies n’ikinyamakuru cye [sinshobora no kubibara byose]. Umuburo u Rwanda rwahaye abaturage barwo bifuza kujya muri Uganda ntiwahindutse. Nta kintu cyigeze gihinduka guhera muri Gashyantare 2019.”
Ayo makuru Chimp reports yayatangaje ivuga ko yaganiriye n’abantu batandukanye bagiye bambuka bakajya muri Uganda, babanje “gutanga impamvu zumvikana.”
Muri Gashyantare 2019 nibwo u Rwanda rwafashe umwanzuro wo gusaba abanyarwanda kutajya muri Uganda kubera umutekano wabo, nyuma y’uko bigaragaye ko abajyayo n’ababayo bashimutwa, bafungwa ndetse bagakorerwa iyicarubozo bazira ubusa.
Icyo kinyamakuru gitangaje ibi nyuma y’uko Perezida Museveni, ubwo yasozaga umwaka ushize wa 2019, yavuze ko igihugu cye cyiteguye gukora ibyo gisabwa mu gushyira iherezo ku bibazo biri mu mubano wa Uganda n’u Rwanda, ariko abasesenguzi bakomeza kugira amakenga n’ugushidikanya.
Museveni kandi yavuze ko yakiriye intumwa ye Ambasaderi Adonia Ayebare, wakiriwe muri Village Urugwiro ku mugoroba wo ku Cyumweru tariki ya 29 Ukuboza 2019 afite ubutumwa bugenewe Perezida Kagame ku mubano w’ibihugu byombi.
Museveni yavuze ko Ayebare na Perezida Kagame bagiranye ibiganiro byiza ndetse ko mu gihe cya vuba, hagiye gufatwa imyanzuro ishyira iherezo ku bwumvikane buke bumaze igihe kinini mu mubano w’ibihugu byombi.
Ati “Vuba aha, impande zombi zigiye gufata imyanzuro ihamye mu guhosha umwuka mubi. Ndabizeza ko Uganda izakora ibyo isabwa mu gushyira mu buryo umubano mwiza w’ibihugu byombi. Ndashimira Perezida Kagame, abavandimwe bacu b’abanyarwanda n’abaturage ba Uganda.”
Ku wa 31 Ukuboza Perezida Kagame yavuze ko iyo ntumwa yari i Kigali mu bikorwa bimaze igihe bigamije gushaka umuti w’ibibazo, ariko ko nyuma y’ibiganiro ikiba ari ingenzi ari ishyirwa mu bikorwa ry’imyanzuro yabyo.
Ati “Kuvuga rero ngo haje intumwa icyizere cyabonetse, ntabwo nibwira ko ari uko nabivuga, njye navuga ko iyo ari indi ntambwe ikomeje guterwa muri ubwo buryo bwo gushakisha icyatuma ikibazo icyo aricyo cyose cyaba gihari gishobora gukemuka kandi nyine ibyo biva mu bantu, mu kuvugana, kuganira.”
Ubwo hasinywaga amasezerano y’amahoro ya Luanda mu mwaka ushize, abanyarwanda baketse ko ikibazo gikemutse, ko nta n’umwe uzongera guhohoterwa ari muri Uganda ndetse ko n’abafungiyeyo bagiye kurekurwa. Gusa siko byagenze, kuko byakomeje nk’uko byari bisanzwe, abafungwa bagafungwa, abakorerwa iyicarubozo rigakomeza bakajya bajugunywa ku mipaka bagizwe intere.
Uganda kandi ntiyahagaritse umubano wayo n’imitwe igamije guhungabanya umutekano w’u Rwanda irimo RNC na FDLR ndetse irinangira ubwo yasabwaga kubahiriza amasezerano Museveni yasinye. Ibi nibyo byatumye intumwa z’u Rwanda na Uganda zinanirwa kumvikana mu biganiro biheruka kubera i Kampala.
",https://m.igihe.com/politiki/amakuru/article/nta-cyahindutse-ku-muburo-wahawe-abanyarwanda-ku-kujya-muri-uganda-min,Politics
Umwuka w’intambara ukomeje gututumba hagati ya Amerika na Iran,"Nyuma y’igitero cyagabwe na Leta Zunze Ubumwe za Amerika mu rukerera rwo kuri uyu wa Gatanu, kigahitana Gen Qasem Soleimani, wari usanzwe ayobora umutwe udasanzwe w’ingabo zirinda abategetsi bakomeye muri Iran; impungenge n’ubwoba bw’intambara bikomeje kwiyongera ku batari bake bakurikiranira hafi politiki ya Leta Zunze Ubumwe za Amerika, ndetse n’abatuye mu burasirazuba bwo hagati.
Nyuma y’igitero cyagabwe na Leta Zunze Ubumwe za Amerika mu rukerera rwo kuri uyu wa Gatanu, kigahitana Gen Qasem Soleimani, wari usanzwe ayobora umutwe udasanzwe w’ingabo zirinda abategetsi bakomeye muri Iran; impungenge n’ubwoba bw’intambara bikomeje kwiyongera ku batari bake bakurikiranira hafi politiki ya Leta Zunze Ubumwe za Amerika, ndetse n’abatuye mu burasirazuba bwo hagati.
Iki gitero cyategetswe na Perezida wa Leta Zunze Ubumwe za Amerika, Donald Trump, cyanahitanye Abu Mahdi al-Muhandis, wari umuyobozi wungirije w’umutwe bivugwa ko ufashwa na Iran witwa (Popular Mobilization Forces), ibiro by’ubutasi bya Amerika (CIA) byemeje ko ariwo wateguye ukanagaba igitero kuri Ambasade ya Amerika mu mujyi wa Bagdad mu minsi ishize.
Gen Qasem Soleimani na Abu Mahdi al-Muhandis barasiwe ku kibuga cy’indege cya Iraq i Bagdad, bari mu modoka hamwe n’abandi bantu batanu.
Umuyobozi w’ikirenga muri Iran, Ayatollah Ali Khamenei, wahise ategeka iminsi itatu y’icyunamo mu gihugu hose, yavuze ko hateganyijwe kwihorera gukomeye ku bishe Gen Qasem Soleimani.
Perezida wa Iran, Hassan Rouhani, na we yashimangiye ko igihugu cye kizakora ibishoboka byose kikihorera, aho yunganiwe na minisitiri w’ububanyi n’amahanga muri Iran, Javad Zarif, wavuze ko igitero cya Amerika ari icy’iterabwoba.
Ati “Leta Zunze Ubumwe za Amerika zizirengera ingaruka z’ubujiji bwazo.”
Gen Qasem Soleimani yakundwaga kandi agafatwaga n’abanya-Iran benshi nk’umwe mu bantu bashobora kurinda ubusugire bw’igihugu cyabo. Ubuhangange bwe kandi bwareberwaga mu ishusho y’uko yafatwaga nka nomero ya kabiri mu bafata ibyemezo muri Iran.
Abasesenguzi bavuga iki kuri uyu mwuka w’intambara?
Abademokarate benshi bavuga ko icyemezo cya Trump gishobora gutuma intambara yeruye irota, kandi bakamunenga ko yagifashe atabanje kugisha inama Inteko Ishinga Amategeko.
Kuba Soleimani yari umwanzi wa Amerika hari abademokarate babyemeza ariko bakavuga ko kwica umuntu wa kabiri ukomeye muri Iran kandi bigakorwa nta bwumvikane n’Inteko ishinga amategeko ari ikosa rishobora gushyira akarere kose Iran ihereremo mu ntambara.
Joe Biden wabaye Visi perezida wa Amerika ku ngoma ya Barrack Obama, we yeruye avuga ko Trump yakojeje agati mu ntozi.
Andrew Yang uteganya kwiyamamaza ku mwanya w’umukuru w’igihugu, ahagarariye ishyaka ry’abademokarate yagize ati “ Uko mbibona turashaka intambara na Iran ariko nsanga byaba byiza turebye kure tukirinda gushyira abaturage bacu batuye muri kariya karere mu kaga ko kwibasirwa n’abanzi bacu.”
Elizabeth Warren, na we wifuza kuzahagararira ishyaka ry’abademokarate mu matora, yavuze ko icyemezo cya Trump kitarimo ubushishozi.
Ati “Soleimani yari umwicanyi, wahitanye ubuzima bw’abantu benshi barimo n’amagana y’abanyamerika, ariko iki cyemezo kitarimo ubushishozi cyazamuye umwuka w’intambara hagati yacu na Iran, kandi gishobora gutuma hapfa abantu benshi mu karere ko mu burasirazuba bwo hagati Iran iherereyemo. Icy’ingenzi cyari gikwiye ni ukwirinda indi ntambara.”
Minisitiri w’ububanyi n’amahanga w’u Burusiya, busanzwe ari umuterankunga wa mbere wa Iran, yavuze ko igitero cya Amerika kirongera ibibazo mu burasirazuba bwo hagati.
Ku rundi ruhande ariko aba ‘republicains’ bo bavuga ko kwica uwo mugabo byari amahitamo akwiye kuko yari afite amaraso y’abanyamerika mu biganza bye, kandi yari imbogamizi ikomeye ku mutekano w’abanyamerika babarizwa mu karere ko mu burasirazuba bwo hagati n’inyungu zabo.
Lindsey Graham, umusenateri uhagarariye leta ya Carolina y’Epfo yagize ati “Wakoze bwana Perezida kubwo guhagararira Amerika. Iki gikorwa cya Perezida Trump n’ingabo zacu, ni igisubizo nyacyo ku bushotoranyi bwa Iran bwari burangajwe imbere na Gen Soleimani n’abamushyigikiye.”
Yongeyeho ati “Niba Iran ikomeje gutera Amerika n’abadushyigikiye, bagomba kubyishyura ku kiguzi kinini, kirimo no gusenya amariba yabo ya peteroli. Kuri leta ya Iran, niba mushaka kuguma mu bucuruzi bwa peteroli, mureke Amerika n’abadushyigikiye, kandi muhagarike gutera inkunga imitwe y’iterabwoba hirya no hino ku isi.”
Hari amakuru avuga ko iki gitero cyahitanye Gen Soleimani, ingabo za Israel zaba zakigizemo uruhare. Nta muyobozi n’umwe muri Israel wari wagira icyo avuga kuri iki gitero kuko abaminisitiri bose babujijwe kugira icyo babivugaho kuko bishobora gukururira akaga icyo gihugu.
Umutwe wa Hezbollah ubarizwa muri Liban, ukaba ushyigikiwe na Iran wahamagariye isi yose guhuriza hamwe bagahorera urupfu rwa Gen Soleimani.
Umuyobozi w’uyu mutwe, Sayyed Hassan Nasrallah, yagize ati “Intego ya Leta Zunze Ubummwe za Amerika mu karere ntikwiye kugerwaho binyuze mu cyaha gikomeye cyo kwicwa abajenerali.”
Minisitiri w’intebe wa Israel wari mu ruzinduko mu Bugereki, yahise arusubika rutarangiye nyuma yo kumva urupfu rwa Gen Soleimani, mu gihe Naftali Bennett, wari wamusigariyeho yahise atumiza inama y’igitaraganya yigaga ku mutekano i Tel Aviv, ndetse na za ambasade n’ibiro bihagarariye inyungu z’ibindi bihugu bahabwa umuburo wo ku rwego rwo hejuru.
Minisitiri w’ububanyi n’amahanga w’u Bufaransa, Amelie de Montchalin, yavuze ko igihugu cye kizakomeza gukora uko gishoboye mu guteza imbere ituze n’umutekano mu karere k’uburasirazuba bwo hagati nyuma y’ibitero bya Amerika.
Ati “Ibiri kuba nibyo twatinyaga, umwuka mubi hagati ya Leta Zunze Ubumwe za Amerika uri kwiyongera.”
Mu minsi ishize Gen Soleimani yari yaravuze ijambo ryarakaje Amerika, aho yagize ati “Ndakubwiye wowe Trump umukinnyi w’urusimbi, ndakubwiye, umenye ko turi hafi yawe kuruta uko ubikeka. Uzatangiza intambara, ariko nitwe dufite ubushobozi bwo kuzayisoza.”
Ibibazo hagati ya leta ya Washington na Tehran byazamutse nyuma yuko Donald Trump akuye igihugu cye mu masezerano yo muri 2015 arebana no kubuza Iran gucura intwaro za kirimbuzi.
Aya masezerano yabuzaga Iran kwigwizaho ibitwaro bya kirimbuzi mu gihe cy’imyaka 10, yafatwaga na benshi nk’intambwe ikomeye yatewe na Perezida Barack Obama muri politiki y’ububanyi n’amahanga.
Kuva mu gitondo cyo kuri uyu wa Gatanu, abantu benshi biraye mu mihanda yo mu murwa mukuru Tehran, bigaragambya bamagana urupfu rwa Gen Soleimani.
Ikindi kibazo kimaze kwigaragaza, ni izamuka rikomeye ry’igiciro cy’ibikomoka kuri peteroli hirya no hino ku masoko mpuzamahanga, ibigaragaza ko nubwo intambara y’amasasu itaratangira mu buryo bweruye, ariko iy’ubukungu yo yahise yaduka.
",https://m.igihe.com/politiki/article/umwuka-w-intambara-ukomeje-gututumba-hagati-ya-amerika-na-iran,Politics
Amatora y’abakuru b’ibihugu yitezwe mu bihugu bya Afurika muri 2020 ,"Politiki ni kimwe mu bivugwaho cyane ku isi, guhera umwaka utangiye kugeza urangiye. Abakuru b’ibihugu ni bamwe mu bagena imirongo migari yayo ku buryo uwo mwanya uba urebwa n’abatari bake, hagakoreshwa inzira zose zaba imbi n’inziza ngo bicare kuri iyo ntebe icurirwamo ibitekerezo biyobora ibihugu bitandukanye.
Politiki ni kimwe mu bivugwaho cyane ku isi, guhera umwaka utangiye kugeza urangiye. Abakuru b’ibihugu ni bamwe mu bagena imirongo migari yayo ku buryo uwo mwanya uba urebwa n’abatari bake, hagakoreshwa inzira zose zaba imbi n’inziza ngo bicare kuri iyo ntebe icurirwamo ibitekerezo biyobora ibihugu bitandukanye.
Uyu mwaka muri Afurika hateganyijwe amatora mu bihugu bitandukanye, azasiga bamwe mbahagurutse muri izo ntebe nkuru mu bihugu byabo, bagaha umwanya abandi bafite ibyerecyezo bishya bijyanye n’ibyo abaturage bifuza.
Muri rusange, ibihugu 22 bya Afurika nibyo bifite amatora muri uyu mwaka ariko icyenda muri byo nibyo bizabamo amatora y’abakuru b’ibihugu.
IGIHE yakusanyije iby’ingenzi ukwiriye kumenya kuri ayo matora ategerejwe na benshi.
Togo
Mu iki gihugu hateganyijwe amatora y’Umukuru w’igihugu, tariki 22 Gashyantare. Mu kwezi kwa cumi, ishyaka ritavuga rumwe n’ubutegetsi ryavuze ko Jean Piere Fabre ari we mukandida waryo uzaba ahanganye na Perezida uriho Faure Gnassingbé. Nta gutungurana kwitezwe kuko amahirwe agihabwa Faure umaze ku butegetsi imyaka 15.
Burundi
Amatora ateganyijwe muri iki gihugu ni ay’Umukuru w’igihugu, Inteko rusange n’ay’Abadepite. Aya matora ateganyijwe tariki 20 Gicurasi uyu mwaka. Perezida Nkurunziza Pierre yatangaje ko ataziyamamariza indi manda. Aya matora yitezwe kuzandika amateka muri iki gihugu nyuma y’imvururu zadutse guhera mu 2015 ubwo Nkurunziza yiyamarizaga manda ya gatatu itaravuzweho rumwe.
Tanzania
Andi matora ateganyijwe tariki 4 Ukwakira 2020, ni ay’Umukuru w’igihugu. Perezia John Pombe Magufuli wayoboye Tanzania kuva mu mwaka 2015 yitezwe kuyobora indi manda. Nubwo anengwa ibirimo kubangamira ubwisanzure, ashimwa n’abaturage kuba yarabashije guhashya ruswa no kwirukana abayobozi badakora inshingano zabo.
Côte d’Ivoire
Amatora y’Umukuru w’igihugu ataganyijwe tariki 31 Ukwakira uyu mwaka. Perezida w’iki gihugu, Alassane Ouattara, wari waratangaje ko atazongera kwiyamamariza indi manda hejuru y’ebyiri amaze kuyobora, yavuze ko azagaragara muri ayo matora.
Burkina Faso
Hateganyijwe amatora y’Umukuru w’igihugu n’Inteko Ishinga Amategeko mu Ugushyingo 2020. Uwahoze ari Minisitiri w’intebe muri iki gihugu, Kadré Désiré Ouédraogo yamaze gutangaza ko aziyamamariza umwanya w’Umukuru w’igihugu akazaba ahanganye na Perezida uriho Roch Marc Christian Kaboré.
Ghana
Amatora ateganyijwe muri iki gihugu y’Umukuru w’igihugu azaba tariki 7 Ukuboza 2020.Ishyaka ritavuga rumwe n’Ubutegetsi, National Democratic Congress ryamaze gutangaza ko uwahoze ari Umukuru w’iki gihugu, John Mahama ari we uzaba arihagarariye ahanganye na Perezida uriho, Nana Akufo-Addo.
Niger
Muri iki gihugu hateganyijwe amatora y’Umukuru w’igihugu n’Inteko Ishinga Amategeko tariki 27 Ukuboza ndetse n’amatora y’abandi bayobozi batandukanye ateganyijwe mu Ukwakira.
Centrafrique
Amatora y’Umukuru w’igihugu ateganyijwe tariki 27 Ukuboza. Umuvugizi w’ishyaka ""Kwa Na Kwa"" ry’uwahoze ari Perezida w’iki gihugu Francois Bozizé, yatangaje ko aziyamamariza kuyobora iki gihugu.
Seychelles
Hateganyijwe amatora y’Umukuru w’igihu mu Ukuboza. Ishyaka ritavuga rumwe n’ubutegetsi, Seychelles National Party ryamaze gutanga Ramkalawan nk’umukandida ku mwanya wa Perezida aho azaba ahanganye na Perezida Danny Faure aziyamamariza indi manda.
",https://m.igihe.com/politiki/article/amatora-y-abakuru-b-ibihugu-yitezwe-mu-bihugu-bya-afurika-muri-2020,Politics
Museveni yiyemeje gushyira iherezo ku bibazo biri hagati ya Uganda n’u Rwanda; Yaba koko akomeje?,"Imvugo ya Museveni yo gushyira iherezo ku bibazo biri mu mubano n’u Rwanda niyo yasorejeho umwaka wa 2019, gusa usesenguye neza wagira amakenga n’ugushidikanya.
Imvugo ya Museveni yo gushyira iherezo ku bibazo biri mu mubano n’u Rwanda niyo yasorejeho umwaka wa 2019, gusa usesenguye neza wagira amakenga n’ugushidikanya.
Ni inshuro ya kabiri abanyarwanda bashobora kuba bagira amakenga n’icyizere gike ku kuba Uganda yakemura ibibazo imaze igihe itera mu mubano wayo n’u Rwanda. Ubwa mbere hari ubwo hasinywaga amasezerano ya Luanda, ubwa kabiri byashingirwa ku magambo ya Museveni asoza umwaka wa 2019.
Mu butumwa yashyize ku rukuta rwe rwa Twitter mbere y’uko twinjira mu mwaka mushya wa 2020, Museveni yavuze ko yakiriye intumwa ye Ambasaderi Adonia Ayebare uherutse mu Rwanda afite ubutumwa bugenewe Perezida Kagame ku mubano w’ibihugu byombi.
Museveni yavuze ko Ayebare na Perezida Kagame bagiranye ibiganiro byiza ndetse ko mu gihe cya vuba, hagiye gufatwa imyanzuro ishyira iherezo ku bwumvikane buke bumaze igihe kinini mu mubano w’ibihugu byombi.
Ati “Vuba aha, impande zombi zigiye gufata imyanzuro ihamye mu guhosha umwuka mubi. Ndabizeza ko Uganda izakora ibyo isabwa mu gushyira mu buryo umubano mwiza w’ibihugu byombi. Ndashimira Perezida Kagame, abavandimwe bacu b’abanyarwanda n’abaturage ba Uganda.”
Ambasaderi Adonia Ayebare wakiriwe muri Village Urugwiro ku mugoroba wo ku Cyumweru tariki ya 29 Ukuboza 2019. Asanzwe ari Intumwa ihoraho ya Uganda mu Muryango w’Abibumbye i New York.
Ubutumwa bwanyujijwe ku rukuta rwa Twitter rw’Ibiro by’Umukuru w’Igihugu bwavugaga ko ubutumwa Ambasaderi Ayebare yari afite, “butanga icyizere” mu gukemura ibibazo bimaze igihe mu mubano w’ibihugu byombi.
Mu kiganiro yagiranye na RBA kuri uyu wa Kabiri, Perezida Kagame yavuze ko iyo ntumwa yari i Kigali mu bikorwa bimaze igihe bigamije gushaka umuti w’ibibazo, ariko ko nyuma y’ibiganiro ikiba ari ingenzi ari ishyirwa mu bikorwa ry’imyanzuro yabyo.
Ati “Kuvuga rero ngo haje intumwa icyizere cyabonetse, ntabwo nibwira ko ari uko nabivuga, njye navuga ko iyo ari indi ntambwe ikomeje guterwa muri ubwo buryo bwo gushakisha icyatuma ikibazo icyo aricyo cyose cyaba gihari gishobora gukemuka kandi nyine ibyo biva mu bantu mu kuvugana, kuganira.”
Ubutumwa bwa Museveni ku kibazo cya Uganda n’u Rwanda biragoye ko umuntu yabwizera 100%, ngo yishyiremo ko hari ikigiye gukorwa kuko mu gihe yabwandikaga, ibimenyetso bigaragaza ibihabanye n’ibyo yavugaga.
Mbere na mbere ubwo hasinywaga amasezerano y’amahoro ya Luanda, abanyarwanda baketse ko ikibazo gikemutse, ko nta n’umwe uzongera guhohoterwa ari muri Uganda ndetse ko n’abafungiyeyo bagiye kurekurwa. Gusa siko byagenze, kuko byakomeje nk’uko byari bisanzwe, abafungwa bagafungwa, abakorerwa iyicarubozo rigakomeza bakajya bajugunywa ku mipaka bagizwe intere.
Ni nako Uganda kandi yakomeje umubano wayo n’imitwe igamije guhungabanya umutekano w’u Rwanda irimo RNC na FDLR ndetse irinangira ubwo yasabaga kubahiriza amasezerano Museveni yasinywe. Ibi nibyo byatumye intumwa z’u Rwanda na Uganda zinanirwa kumvikana mu biganiro biheruka kubera i Kampala.
Mu gihe Museveni yandikaga ko umuti ugiye kuboneka, ku rundi ruhande ikinyamakuru Red Pepper cyari kimaze gutangaza inkuru ivuga ko abanyarwanda 200 bagamije ibikorwa by’iterabwoba binjiye muri Uganda mu mugambi wo guhungabanya iki gihugu mu bihe by’iminsi mikuru.
Muri iyo nkuru havugwamo ko bamwe muri abo bakora ibikorwa by’iterabwoba batawe muri yombi n’Urwego rushinzwe Umutekano imbere mu gihugu, ISO.
Red Pepper isanzwe iterwa inkunga n’umuvandimwe wa Museveni, Salim Saleh ni kimwe mu binyamakuru byakunze gusiga u Rwanda icyasha no guha rugari abarwanya ubutegetsi bwarwo.
Umwe mu bo cyanditse ko ari abanyarwanda bagamije ibikorwa by’iterabwoba kuri Uganda ni uwitwa Abdul Razak Subwanone, umunyarwanda uba muri Uganda aho acuruza ibyuma by’imodoka akura i Dubai. We n’undi munyarwanda witwa Edward Nsenga ucuruza telefoni bafashwe na ISO mu mukwabu watwawemo abagera kuri 200.
Ikigaragaza umugambi wa Uganda udahinduka ni uko aba banyarwanda bakuwe mu bandi na mbere y’uko bagezwa imbere y’ubutabera ngo biregure, ubu bivugwa ko bafunzwe mu buryo bunyuranyije n’amategeko na ISO mu nzu zayo z’ibanga ahitwa Kyengera, bashinjwa kuba intasi ziturutse mu gihugu cy’igituranyi.
Perezida Kagame mu kiganiro yagiranye na Televiziyo y’u Rwanda, yavuze ko bitumvikana uburyo abanyarwanda bafatirwa muri Uganda bitwa intasi kuko bamwe muri bo batanafite ubwo bushobozi ahubwo baba bashaka imibereho kimwe n’abandi.
Ati “Ibyo kugera ahantu igihugu gihiga abanyagihugu b’abaturanyi kuri ubwo buryo ntabwo byasobanuka. Abandi bakavuga ngo abo baba bagiyeyo, baba bagiye gutata, gutata iki kirimo abana, kirimo abagore, abagabo, kirimo abantu batazi kwandika no gusoma, abantu bari aho bashakisha uko biberaho nk’uko abanya-Uganda benshi bari hano. ”
Perezida Kagame yavuze ko u Rwanda rutigeze rukora nk’umuturanyi warwo ngo rutangire ruhige abaturage ba Uganda.
Ibimenyetso byagiye bijya hanze nyuma y’ibyo abayobozi ba Uganda bakunze kuvuga ku mubano n’u Rwanda, bigaragaza ko abantu bakwiye kwishima mu rugero, ntibizere ko ikibazo cyakemutse ahubwo bagategereza bibaye. Ni uko ubutumwa bwa Museveni bwakwakirwa.
",https://m.igihe.com/politiki/amakuru/article/museveni-yiyemeje-gushyira-iherezo-ku-bibazo-biri-hagati-ya-uganda-n-u-rwanda,Politics
"Uko Sheikh Harerimana yahatanye na Perezida Kagame, gutenguhwa na Local Defense n’ibindi","Sheikh Abdul Karim Harerimana ni umugabo w’imyaka 64, akaba inararibonye muri Politiki y’u Rwanda dore ko ayizi neza kuva mu myaka ya 1973 ubwo yari asoje ayisumbuye, kugeza mu 1989 aruvamo no mu 1994 arugarukamo ari kumwe na FPR Inkotanyi yahagaritse Jenoside yakorewe Abatutsi.
Sheikh Abdul Karim Harerimana ni umugabo w’imyaka 64, akaba inararibonye muri Politiki y’u Rwanda dore ko ayizi neza kuva mu myaka ya 1973 ubwo yari asoje ayisumbuye, kugeza mu 1989 aruvamo no mu 1994 arugarukamo ari kumwe na FPR Inkotanyi yahagaritse Jenoside yakorewe Abatutsi.
Ni inzobere mu buvanganzo bw’ururimi rw’Icyarabu dore ko abifitemo impamyabumenyi y’icyiciro cya gatatu cya Kaminuza yakuye muri Arabie Saoudite.
Ubwo yari asoje amasomo muri Arabie Saoudite, yagarutse mu Rwanda mu 1983, agirwa Imam wa Kigali ndetse n’Umuyobozi w’ishuri Institut Islamique Al Hidaayat, ikigo gitanga ubumenyi butegura abazaba abavugabutumwa b’idini ya Islam.
Mu 1989 yagiye muri Uganda nk’umwarimu muri Islamic University ari naho yinjiriye mu muryango FPR Inkotanyi akibereye umunyamuryango magingo aya.
Nyuma y’urugamba rwo kubohora igihugu, Sheikh Abdul Karim Harerimana yabaye Perefe wa Cyangugu, aba Minisitiri w’abakozi ba Leta, aba Minisitiri w’umutekano n’umujyanama wa Perezida, umudepite uhagarariye u Rwanda mu Nteko Ishinga Amategeko y’Umuryango wa Afurika y’Iburasirazuba (EALA) n’ibindi.
Yagiranye ikiganiro kirambuye na IGIHE, asobanura byinshi mu bibazo u Rwanda rwagiye runyuramo nyuma ya Jenoside, avuga ku bunararibonye bwe muri politiki nk’uburyo yiyamamaje ahanganye na Perezida Kagame ku buyobozi bw’Umuryango FPR Inkotanyi, uko yeguye muri EALA, ahazaza ha EAC n’ibindi.
‘Local Defense Forces bibonye ukundi’
Abakuru barabyibuka; Abagabo b’imyenda y’umutuku werurutse, mu bice by’icyaro hari ababitaga uruyumba kubera imyenda n’ingofero bambaraga zasaga n’ibishyimbo byitwa gutyo.
Abo ni bamwe mu bari bagize urwego rushinzwe umutekano mu baturage ‘Local Defense Forces, LDF) rwagiyeho gato nyuma ya Jenoside, rugaseswa rukongera gusubizwaho mu myaka ya 1997/1998.
Urwo rwego rusubiraho Sheikh Harerimana yari Minisitiri w’Umutekano mu gihugu. Rwari rugamije gufasha abaturage kwicungira umutekano, rugahabwa imyitozo y’amezi agera kuri atatu, rukoherezwa iwabo mu giturage gucunga umutekano.
Mu mabwiriza, itsinda ry’abagize LDF hari ubwo ryahabwaga imbunda zo gucunga umutekano ku mugoroba, bwacya zigasubizwa kuri sitasiyo ya Polisi ibegereye.
Sheikh Harerimana yavuze ko urwo rwego rwabatengushye, kuko intego zarwo zahindanyijwe n’imyitwarire mibi ya bamwe, bagiraga uruhare mu guhungabanya umutekano w’abo bashinzwe kurinda.
Mu myaka ya 2000 hari nk’aho abo basore bashinjwa kuba barishe barashe abagore batatu b’abacuruzi muri Byumba, muri iyo Perefegitura ahitwa Kivuye nanone mu kabari harasirwa abantu batanu bikozwe n’abagize Local Defense Forces n’ibindi.
Harerimana yagize ati “Abaturage nibo bicaraga bakavuga bati uriya mwana n’uriya nibo dushaka ko bajya muri Local Defense y’aha iwacu. Tuza kugira ibyago imyumvire ntiyaba myiza , abo basore n’abahungu bagombaga no gutanga raporo kuri Polisi ibegereye, hari ubwo bahabwaga n’intwaro nimugoroba zo kurinda agace batuyemo mu gitondo zigasubira kuri polisi, hari aho bitwaye nabi, bakumva ko babaye igitangaza.”
Abagize Local Defense bamwe bishoboye mu byaha nk’ubujura, gufata abagore n’abakobwa ku ngufu n’ibindi.
Bamwe mu bafatwaga barirukanwaga cyangwa bagahanwa ariko isura yabo iza gukomeza guhindana ku buryo bari basigaye bafatwa ukundi n’abaturage bashinzwe kurinda.
Sheikh Harerimana ati “ Uzi ko umuturage yanamubwiraga ngo kuki witwara uko, ati se ni wowe wampaye uyu mwenda? Bibonye ukundi kutari ko, bitari muri gahunda za Leta. Nicyo gituma akenshi bagendaga bakurwamo, bagahindurwa, bigeze basanga ahari muri sisiteme ibashyiraho hashobora kuba harimo ibibazo, haza gufatwa icyemezo ko basimbuzwa.”
Mu byo akeka ko byateraga abo basore kwitwara nabi, Sheikh Harerimana avugamo kuba batarahembwaga kuko bakoraga nk’abakorerabushake.
Local Defense Forces yasimbuwe na DASSO mu 2013, hajyamo abasore n’inkumi bize kandi batojwe neza ndetse banagenerwa umushara ku kwezi.
Nubwo DASSO nayo atari shyashya mu baturage, Sheikh Harerimana abona ko akazi kabo gakorwa neza n’ukoze amakosa akayakora ku giti cye kandi akabibazwa.
Yahatanye na Perezida Kagame ku kuyobora FPR Inkotanyi
Mu 2013, mu matora y’abayobozi b’Umuryango FPR Inkotanyi , Sheikh Abdul Karim Harerimana yiyamamaje ahatanye na Perezida Paul Kagame ku buyobozi bukuru bw’uwo muryango.
Mu majwi yabaruwe, Sheikh yagize amajwi 0.5 %, atsindwa na Perezida Kagame wagize amajwi 99.5 %.
Hari abavuze ko yiyamamaje yikinira kugira ngo Perezida Kagame atiyamamaza wenyine, ariko Sheikh arabihakana.
Uyu musaza uganira kandi agashyenga yagize ati “Ko nabishakaga da! Ntabwo kwari ukwerekana ko hari demokarasi gusa , oya narabishakaga. Nashakaga kuyobora umuryango ariko ngira amahirwe make ndatsindwa kandi ntsindwa nabi cyane.”
Yongeyeho ati “Burya iyo utsinzwe ukanabyemera ntako bisa, n’aho narabyemeye. Bamaze gutangaza amajwi, umanza narabonye nk’arindwi cyangwa umunani ku bihumbi, kandi naje no kumenya nyuma ko n’ijwi rye yari yarimpaye.”
Mu 2015, Sheikh Harerimana yeguye ku mwanya wo guhagararira u Rwanda mu Nteko ya EALA, ku mpamvu yise ize bwite.
Yabwiye IGIHE ko nta kindi cyari cyibyihishe inyuma uretse kuba inshingano yari yarahawe n’umuryango FPR Inkotanyi zari zirangiye.
Ati “Njye ndi umunyamuryango wa FPR Inkotanyi uyemera, aho ndi hose mba ndi mu butumwa bwa FPR Inkotanyi. Aho mba nagiye nk’aho muri EALA nari ndi intumwa ya FPR Inkotanyi. Ubutumwa rero nari ndimo bwari burangiye ndagaruka, ubu ndi mu bundi butumwa na none kandi ndi kubukora neza n’ibyishimo byinshi.”
Nk’umuntu wabaye igihe kinini mu nteko ya EALA y’Umuryango wa Afurika y’Iburasirazuba, yabajijwe no ku hazaza h’uyu muryango wugarijwe n’ibibazo kuri ubu byo kurebana ay’ingwe hagati y’ibihugu bimwe biwugize, no kugenda gahoro kw’imishinga ihuriweho igamije kuwuteza imbere.
Sheikh Harerimana asanga ahanini ikidindiza uyu muryango ari ubwigenge bwa buri gihugu ku myanzuro imwe n’imwe ifite inyungu rusange, ku buryo hagomba kubaho ubwumvikane busesuye buri gihugu kikabanza kubyumva aho gutora ngo byose bigendere ku byo benshi bemeje.
Nubwo harimo ibyo bibazo n’iby’amikoro adahagije, Sheikh Harerimana yizera ko ibihugu bigize EAC bizagera ku ntego byihaye.
Ati “Aho twari tugeze hari hakwiriye kongeramo imbaraga kugira ngo ibintu byihute tuzagere kuri ya ntego imwe yo kugira igihugu kimwe […] Icyakora EAC nkurikije uko yatangiye, aho igeze n’ubushake buhari iracyariho kandi izahoraho na ziriya ntego izazigeraho.”
Uyu mugabo w’abana batanu yagiriye inama urubyiruko rw’u Rwanda, gukomereza ku byiza igihugu cyagezeho birinda kwirara.
Ati “Ntabwo byaturutse mu iraha ryinshi cyane, ntabwo byaturutse mu mudendezo, wasasiwe amaraso y’abanyarwanda, hari abawitangiye. Ntitubifate nk’ibintu byoroshye.”
Kuri ubu Sheikh Harerimana ni umwe mu bagize Urwego Ngishwanama rw’Inararibonye, akaba na Komiseri mu muryango FPR Inkotanyi.
Inkuru bifitanye isano: Abacengezi, ubujura mu basirikare...Ikiganiro na Sheikh Harerimana ku mutekano nyuma ya Jenoside
",https://m.igihe.com/politiki/article/uko-sheikh-harerimana-yahatanye-na-perezida-kagame-gutenguhwa-na-local-defense,Politics
Iby’ingenzi ku rugendo rwo kweguza Perezida Donald Trump rugeze mu mahina,"Kuri uyu wa Gatatu nibwo abagize inteko ishinga amategeko ya Leta Zunze Ubumwe za Amerika batoye ku bwiganze, icyemezo cyo gutakariza icyizere Perezida Donald J. Trump akaba ashobora kubura amahirwe yo kurangiza manda ye isigaje umwaka umwe.
Kuri uyu wa Gatatu nibwo abagize inteko ishinga amategeko ya Leta Zunze Ubumwe za Amerika batoye ku bwiganze, icyemezo cyo gutakariza icyizere Perezida Donald J. Trump akaba ashobora kubura amahirwe yo kurangiza manda ye isigaje umwaka umwe.
Gutora ingingo ya mbere yo gukoresha nabi ububasha Trump ahabwa n’itegeko, byatowe n’abadepite 230 kuri 427 bari bari mu nteko; mu gihe iyo kubangamira imirimo y’inteko ishinga amategeko yatowe n’abadepite 229.
Aya matora asobanuye ku buryo butaziguye ko perezida Trump atakarijwe icyizere n’intumwa za rubanda cyo gukomeza kuyobora Leta Zunze Ubumwe za Amerika, nubwo urubanza rwa nyuma ruzacibwa na Sena, aho ishyaka ry’aba-Républicains rifite ubwiganze.
Umuyobozi w’aba -Républicains muri Sena ya Amerika, Mitch McConnell, yavuze ko yifuza ko ibiganiro kuri uyu mwanzuro ukomeye byazaba bigufi. Gusa nta kigaragaza ko Sena izahitamo gukura ku buyobozi Perezida Trump kuko abasenateri benshi ari abo mu ishyaka rye.
Gukuraho Perezida Trump bisa n’ibirimo amacenga menshi. Umunsi ku wundi amakuru agenda yisukiranya, agaragaza ko hari abantu benshi babyihishe inyuma, ndetse n’inzira z’ubwiru zinyurwamo ngo iki cyemezo gifatwe.
Ese byatangiye bite? 
Muri Nzeri uyu mwaka, nibwo hamenyekanye amakuru avuga ko umwe mu bakozi bashinzwe ubutasi, wahoze anakorera ikigo cy’ubutasi cya CIA, yagejeje ikirego ku mugenzuzi mukuru w’ubutasi, arega Perezida Trump gukora ibikorwa atemererwa n’amategeko.
Mu kirego cye, avuga ko umwe mu bayobozi bo mu biro bya perezida [White House] wamuhaye amakuru; yari atewe impungenge n’ibyavugiwe mu kiganiro kuri telefone cyo muri Nyakanga 2019, hagati ya Perezida Donald Trump na Perezida wa Ukraine, Volodymyr Zelensky.
Muri iki kiganiro, Perezida Trump yasabye icyo gihugu cy’amahanga kwivanga mu matora ateganyijwe mu mwaka utaha wa 2020, muri Amerika. Yanashyize igitutu ku gihugu cy’amahanga, agisaba gukora iperereza kuri umwe mu bazahangana nawe mu matora yo muri 2020; byose bigakubirwa mu cyaha cyo gukoresha nabi ububasha ahabwa n’itegeko nk’umukuru w’igihugu.
Umwunganizi mu mategeko wa Trump, Rudolph Giuliani n’intumwa nkuru ya leta, William Barr, bashyirwa mu majwi ko bafite uruhare rutaziguye muri ibi bikorwa; ndetse ko n’abayobozi bakuru mu biro by’umukuru w’igihugu bashatse gukingira ikibaba Trump kuko bazi neza uburemere bw’ibyavuzwe na Trump.
Inzira iteganywa n’amategeko kugira ngo umukozi wo mu biro bishinzwe iperereza atange ikirego cy’ibikorwa biri gukorwa, kandi bitandukanye n’amategeko yarakurikijwe. Uwatanze iki kirego yakigejeje ku mugenzuzi mukuru w’ubutasi, uyu nawe wagombaga kukigeza ku muyobozi mukuru ushinzwe ubutasi ku rwego rw’igihugu, nyuma yo gusuzuma uburemere bwacyo.
Gusa umuyobozi mukuru ushinzwe ubutasi ku rwego rw’igihugu, Joseph Maguire, ntiyigeze ashyikiriza iki kirego inteko ishinga amategeko, nkuko yabisabwaga n’amategeko; ahubwo yahisemo kugisha inama ibiro bishinzwe ubujyanama muri minisiteri y’ubutabera; ibi nabyo byanzura ko icyo atari ikibazo cyihutirwa nyamara izi mpande zombi nta na rumwe rufite ububasha bwo gufata uwo mwanzuro.
Kuwa 19 Nzeri, nibwo hamenyekanye ko kudashyirwa ahagaragara kw’iki kirego, byagizwemo uruhare na perezida Trump wifuzaga ko Ukraine itangira iperereza kuri Hunter Biden, umuhungu wa Joe Biden, wo mu ishyaka ry’abademokarate, wahoze ari Visi Perezida.
Kutavuga rumwe kuri iki kibazo byakomeje kwiyongera, kugera ubwo kuwa 25 Nzeri, 2019, ibiro by’umukuru w’igihugu [White House] byemeye ko raporo ikubiyemo ibiregwa Trump n’amajwi y’ikiganiro kuri telefone hagati ya Trump na Zelensky bishyirwa ahagaragara.
Kuva icyo gihe Trump n’abamushyigikiye batangiye kwamagana ibikubiye muri icyo kirego, bavuga ko bidafite agaciro kandi uwabitangaje nta bumenyi buhagije afite kubyo yaregeye.
Ni iki mu by’ukuri Trump yaganiriye na Zelensky?
Ibiro by’umukuru w’igihugu [White house] byashize hanze ikiganiro Trump yagira na perezida wa Ukraine, byibwira ko bishobora kuzagaragaza neza Trump, ndetse bigahosha umwuka mubi wari utangiye kuzamuka, gusa ibi si ko byagenze.
Ibyo biganiro bigaragaza ko Trump yashatse guhuza inkunga Amerika iha Ukraine, no gusaba Ukraine gukora iperereza kuri Hunter Biden; ndetse n’ubugambanyi bwabaye mu matora yo muri 2016. Zelensky wagaraje gushaka kumvikana, ahanini bitewe nuko yifuzaga ko Amerika imugurisha ibisasu bya “Javelin anti-tank missiles”, Trump yamubwiye ko Rudy Giuliani ari we muntu yizeye babiganiraho.
Ni iki abagize inteko ishinga amategeko bibanzeho mu gusesengura impamvu batakariza icyizere Trump?
Amakuru avuga ko Nancy Pelosi, uyobora inteko ishinga amategeko yifuzaga kumva ibirego byose bishinja Trump gukoresha nabi ububasha ahabwa nka perezida; gusa abademokarate bibanze ku ngingo yo gutakariza icyizere Trump bareba cyane ku kibazo cya Ukraine, aho kureba ibibazo byose bigaragaza imyitwarire idahwitse ye.
Adam Schiff, uyobora akanama karebana n’ubutasi mu nteko ishinga amategeko, yagaragaje ibibazo bine bifuzaga gukoraho iperereza.
Icya mbere bifuzaga kumenya niba Trump yarongeye gusaba ubufasha igihugu cy’amahanga mu kwivanga mu matora. Icya kabiri bashakaga kumenya niba ibiro by’umukuru w’igihugu [White House] byaremeye ko bigirana inama na Ukraine, ari uko Ukraine yemeye gutangiza iperereza mu cyimbo cya Trump.
Icya gatatu, bifuzaga kumenya niba Ukraine yari ifite impamvu yo kwizera ko itazahabwa inkunga ya gisirikare, kugeza igihe  itangirije iperereza rya Trump. Icya kane, bifuzaga kumenya niba hari impamvu zifatika zateye Trump kwitwara atyo.
Trump yisobanura ate?
Perezida Trump n’abamushyigikiye bemeza ko nta kidasanzwe yakoze. Bemeza ko nta nta gitutu bashyizeho Ukraine ngo ibakorere ibitemewe n’amategeko.
Ni iki Joe Biden ahuriyeho na Ukraine? 
Dusubije amaso inyuma ubwo Joe Biden yari Visi Perezida wa Leta Zunze Ubumwe za Amerika, ubutegetsi bwa Obama bwagerageje gutera inkunga Ukraine mu makirimbirane ifitanye n’u Burusiya. Abanyaburayi na Amerika bahisemo gushaka uburyo bakuraho Viktor Shokin, wari umushinjacyaha mukuru wa Ukraine, kuko basangaga ruswa yibasiye abayobozi bakuru muri iki gihugu, ari imbogamizi mu gukomeza imbaraga za Ukraine.
Viktor Shokin yafatwaga nk’ufite uruhare runini muri icyo kibazo; yakuwe ku mwanya we, mu mavugurura yakozwe bitegetswe na Amerika n’abanyaburayi; aho Joe Biden yivugiye ko ariwe wategetse ko hafatirwa inkunga ya miliyari imwe y’amadorari kugeza igihe Ukraine ishyize mu bikorwa icyifuzo cyabo.
Hunter Biden ahurira he n’iki kibazo?
Hunter yamaze igihe kinini cy’ubuzima bwe akora ubucuruzi mu izina rya se (Joe Biden). Yagiraga uruhare rutaziguye mu biganiro byari bigamije kwinjiriza inyungu ubucuruzi bwa se, ndetse akaba n’umuyobozi muri banki yaterwaga inkunga na se.
Hunter Biden yahawe umwanya mu nama y’ubuyobozi y’ikigo cya Amtrak, mu buryo atari akwiye na gato; ndetse anashyirwa mu nama y’ubuyobozi y’ikigo cy’ingufu cya Ukraine [Burisma].
Ibikorwa bya Hunter byaramenyekanye cyane muri politiki y’abademokarate. Igihe yari mu Bushinwa ari kumwe na se mu ruzinduko rw’akazi; yagiranye ibiganiro n’umuyobozi wa banki ya Private Equity, aho bamwe mu bayobozi bakuru mu biro bya perezida batangiye gukeka ko ari gushaka uburyo bwo kwishakira inyungu ze bwite; ibintu bitari byarigeze bikorwa mu biro by’umukuru w’igihugu.
Hunter kandi ngo yari azi neza ko imyitwarire ye irebwa nk’ikibazo mu myaka yabanje, mu gihe cy’amatora.
 Kwinjirira amatora ya Amerika
Trump akeka ko ikigo cyitwa ‘Crowdstrike’ gifitanye umubano na Ukraine kandi ko cyahishe ububiko bw’amabanga ya komite nyobozi mu ishyaka ry’abademokarate, bibye hakoreshejwe ikoranabuhanga mu gihe cy’amatora ya 2016. Trump yifuzaga ko Ukraine iha Amerika ubwo bubiko bw’amabanga.
‘Crowdstrike’ ni ikigo cyo muri Amerika, cyashinzwe ku bufatanye n’umurusiya wahungiye muri Amerika akiri umwana. Iki kigo cyahawe akazi na komite nyobozi y’ishyaka ry’abademokarate kugira ngo kibafashe kumenya uburyo ubutumwa bwa bamwe mu bayobozi b’abademokarate bwinjiwemo mu gihe cy’amatora ya 2016.
Trump ahangayikishijwe nuko iki kigo kitigeze giha ububiko bw’amabanga cyasesenguye FBI cyangwa undi uwo ariwe wese, nyamara muri Ukraine nta hantu ho guhisha ubwo bubiko bw’amabanga hahari, kandi nta n’impamvu ifatika yatuma babuhisha.
Trump atsimbarara ku ngingo ivuga ko u Burusiya butigeze bwinjira mu mabanga y’abademokarate; ahubwo ari ibinyoma byahimbwe n’ikigo ‘Crowdstrike’ kuko aricyo cyahishe ibimenyetso mu rwego rwo guhimbira ibyaha ubutegetsi bwe n’u Burusiya.
Gutakariza icyizere Perezida bikorwa bite?
Hifashishijwe ingero kuri Nixon na Clinton baheruka kweguzwa, komite ishinzwe iyubahirizwa ry’amategeko mu nteko nshingamategeko niyo igira uruhare runini muri iki gikorwa. Iyi komite yumva abatangabuhamya, igategura ibirego irega perezida mu buryo bwemewe n’amategeko, n’ingingo zijyana nabyo, igakora amatora, byakwemezwa bikoherezwa mu nteko rusange y’abagize inteko nshingamategeko bagakora amatora nabo, ingingo imwe cyangwa zose zatorwa ku bwiganze, Perezida agatakarizwa ikizere.
Kuri perezida Trump we, ikibazo cye cyanyuze mu nzira ebyiri mu gihe kimwe, aho urwego rw’ubutasi rwakoze iby’ibanze, rukora raporo ruyoherereza komite ishinzwe iyubahirizwa ry’amategeko, ari nayo yateguye ibirego bishinjwa Trump.
Nyuma y’ibyemejwe n’abagize inteko nshingamategeko umutwe w’abadepite, umutwe wa Sena niwo uzaca urubanza rwa nyuma rwemeza niba Trump yeguzwa cyangwa agakomeza kuyobora Amerika.
Mu rubanza rwa Sena, uhagarariye perezida mu mategeko niwe uburana kuko perezida ubwe ntagomba kuba ari muri icyo cyumba cy’iburanisha.
Perezida w’urukiko rw’ikirenga niwe ugena uburyo icyemezo cya Sena gishyirwa mu bikorwa, ariko Sena nayo ishobora gutora ivuguruza icyemezo cye.
Kugira ngo kandi icyemezo cya Sena gitorwe, bisaba ko 2/3 by’abasenateri bacyemeza (aba-senateri 67 ku 100). Sena ya Amerika irimo aba-senateri 53 bo mu ishyaka ry’aba-Repubulikani, bisobanuye ko kugira ngo Trump akurwe ku buyobozi, 20 muri bo basabwa gutora bihuje n’abademokarate.
Trump akuwe ku buyobozi byagenda bite?
Itegeko rivuga ko perezida wa Leta Zunze Ubumwe za Amerika akuweho, asimburwa na visi perezida; Ubu Mike Pence niwe wasimbura Trump. Igihe baba baviriyeho rimwe, umukuru w’inteko nshingamategeko Nancy Pelosi niwe wayobora; gusa bisa n’ibidashoboka kuko aba-republicains ntibiteguye gukora icyatuma Pelosi ahabwa umwanya wa perezida.
Uza ku mwanya wa kane mu rukurikirane rw’abasimbura Trump ni Mike Pompeo, umunyabanga wa leta; gusa uyu nawe afite aho ahuriye n’ibibazo bya Ukraine. Uwa gatanu ni ushinzwe imari ya leta Steven Mnuchin, ari nawe udafite imbogamizi n’imwe yamubuza kuba perezida wa Amerika.
",https://m.igihe.com/politiki/article/iby-ingenzi-ku-rugendo-rwo-kweguza-perezida-donald-trump-rugeze-mu-mahina,Politics
Perezida Kagame yifuza kuzasimburwa n’umugore (Video),"Perezida Paul Kagame yatangaje ko politiki yo guteza imbere abagore imaze gutanga umusaruro mwiza mu iterambere ry’igihugu, akifuza na we yazasimburwa n’umugore ku kuyobora u Rwanda.
Perezida Paul Kagame yatangaje ko politiki yo guteza imbere abagore imaze gutanga umusaruro mwiza mu iterambere ry’igihugu, akifuza na we yazasimburwa n’umugore ku kuyobora u Rwanda.
Yabigarutseho kuri uyu wa Kane tariki 19 Ukuboza ubwo yagaragazaga uko igihugu gihagaze mu ijambo yagejeje ku bitabiriye inama ya 17 y’Umushyikirano.
Imbere y’ibihumbi byitabiriye iyo nama, Perezida Kagame yavuze ko guteza imbere abagore byahinduye byinshi mu buzima bw’igihugu ku buryo bisigaye binigaragaza ku rwego mpuzamahanga.
Yagize ati “ Mwabonye muri iyi minsi ibijyanye n’uburinganire abagore n’abagabo ku Isi yose ibihugu ijana na mirongo turi mu ba mbere 10, mu by’ukuri hari aho bagera ngirango abantu bakarambirwa u Rwanda bagashaka kurugabanyiriza ubundi twagakwiye kuba turi mu ba mbere batanu ariko turi mu ba mbere 10 nabyo turabyemera.”
Perezida Kagame yagaragaje ko uwo mwanya atari mwiza cyane kuko u Rwanda rwigeze kuza mu bihugu bitandatu bya mbere mu guteza imbere uburinganire bw’abagabo n’abagore, gusa agaragaza ko n’aho ruri atari habi.
Yavuze ko politiki y’uburinganire n’ubwuzuzanye ijya kujyaho, akamaro kayo kagaragaraga kandi n’abandi bamaze kubibona.
Ati “Iyi politiki imaze imyaka twayikoze tuyemera kandi twumva akamaro kayo kandi ifite umusaruro ugaragarira n’abandi babona ko bikora ariko dukore n’ibindi tugera mu ba mbere batanu. Hari akazi ko gukora kenshi bafatanyije n’abagabo. Abadamu bamaze kugira aho bagera, dushyiremo umuvuduko dufatanye mu bucuruzi mu buyobozi, ubutabera, abashinzwe umutekano, abashinzwe byose.”
Ashingiye ku byagezweho ku bufatanye n’abagore, Perezida Kagame yavuze ko yifuza ko umunsi umwe umugore yazayobora u Rwanda.
Ati “Njye nifuza rimwe ko uyu mwanya mwampaye ubukurikira uzatwarwa n’umugore, abagabo bari hano niba ndi bubakire simbizi ariko nabo bashobora kuba ari byo bashaka.”
Perezida Kagame yasabye abanyarwanda gukomeza kongera imbaraga mubyo bakora, kuko hari byinshi byagezweho benshi batumvaga ko byashoboka.
Kuva mu 2003 Itegeko Nshinga rigena ko mu myanya yose itorerwa mu buyobozi no muri guverinoma, abagore bagomba kugiramo 30%.
Perezida w’Urwego Ngishwanama rw’inararibonye mu Rwanda, Rutaremara Tito yigeze gusobanura ko gushyira abagore mu buyobozi ari “ubushake bwa politiki bujyanye n’ibibera mu Rwanda. Nyuma ya Jenoside yakorewe Abatutsi, abagore banganaga hafi na 70% by’abaturage bose.’’
Muri Guverinoma, abagore bangana na 50 %, mu Nteko Ishinga Amategeko mu Mutwe w’Abadepite mu Rwanda bangana na 61.3% bavuye kuri 14% mu 1994. U Rwanda nirwo ruyoboye ibindi bihugu byo ku Isi mu kugira abagore benshi mu Nteko Ishinga Amategeko.
Mu bucamanza ni 49.6% mu gihe mu buyobozi bw’inama njyanama z’uturere abagore ari 41%. Mu burezi abakobwa bitabira amashami y’imibare, ubumenyi n’ikoranabuhanga bavuye kuri 56.7% muri 2015 bagera kuri 63.9% muri 2018, na ho abitabira amashuri y’imyuga n’ubumenyingiro bavuye 41.8% muri 2015 bagera kuri 43.8% muri 2018, mu gihe abagore bigisha muri aya mashuri bavuye kuri 32.9% muri 2010 bakagera kuri 42.7% muri 2018.
Abagore 59.99% bafite ubutaka basangiye n’abo bashakanye mu gihe 24.63% bafite ubutaka bihariye. Ibi bigatuma 38% by’abagore bakorana n’ibigo by’imari, batanze ingwate ku butaka bwabo. Abagore bakorana n’ibigo by’imari na bo bikubye 2 mu myaka 4, aho bavuye kuri 36% muri 2012 bagera kuri 63% muri 2016.
",https://m.igihe.com/politiki/article/perezida-kagame-yifuza-kuzasimburwa-n-umugore-video,Politics
2019: Umwaka w’amarira n’imiborogo mu birindiro by’abarwanya u Rwanda,"Umwaka wa 2019 usa n’utazasibangana mu mitwe yitwa ko irwanya Guverinoma y’u Rwanda, kuko usize abo udahitanye imigambi yabo iri mu kangaratete ndetse abandi bari mu mazi abira, kuko isaha iyo ari yo yose ibintu byabahindukiraho.
Umwaka wa 2019 usa n’utazasibangana mu mitwe yitwa ko irwanya Guverinoma y’u Rwanda, kuko usize abo udahitanye imigambi yabo iri mu kangaratete ndetse abandi bari mu mazi abira, kuko isaha iyo ari yo yose ibintu byabahindukiraho.
Kuva mu myaka ishize, umutwe wavugwaga cyane wari FDLR kuva mu myaka ya 2000, aho yashinzwe n’abagize uruhare muri Jenoside yakorewe Abatutsi mu 1994. Habanje gushingwa RDR, haza ALIR 1 na ALIR 2, nyuma yo kuba FDLR baza gutandukana havuka CNRD na RUD-Urunana.
Magingo aya FDLR na RUD Urunana ni imitwe ikomeje kubangamira umutekano w’u Rwanda, nubwo nayo itorohewe muri uyu mwaka urimo kugana ku musozo.
Umuyobozi wa FDLR yaguye muri gereza abandi bagwa mu bihuru
Muri Mata 2006 nibwo Dr Ignace Murwanashyaka wayoboraga FDLR yafatiwe mu Majyepfo y’u Budage avuye gusura abarwanyi muri RDC. Mu 2015 urukiko rwa Stuttgart rwamuhamije ibyaha hamwe na Straton Musoni wari umwungirije.
Muri Mata 2019 nibwo inkuru yabaye kimomo ko Murwanashyaka yaguye muri gereza atarangije igifungo cy’imyaka 13 yakatiwe, maze urwamutwaye rutangira kototera abamukoreye mu ngata.
Bidateye kabiri, muri uko kwezi kwa Mata nibwo Nsekanabo Jean Pierre uzwi nka Lt. Col Abega Kamara wari ushinzwe iperereza muri FDLR na Nkaka Ignace uzwi nka La Forge Fils Bazeye wari umuvugizi wayo, bagejejwe imbere y’urukiko kugira ngo baburane ku ifungwa n’ifungurwa ry’agateganyo.
Abo bombi inkuru y’ifatwa ryabo yabaye kimomo mu Ukuboza 2018, ko bafatiwe ku mupaka wa Bunagana bavuye muri Uganda mu nama yabaye hagati ya tariki 15-16 Ukuboza, yahuje abahagarariye RNC ya Kayumba Nyamwasa na FDLR.
Bivugwa ko byari ku butumire bw’ubuyobozi bwa Uganda, hagamijwe kunoza umubano hagati y’iyo mitwe y’iterabwoba n’inzego za gisirikare za Uganda no kunoza imikoranire mu migambi yo guhungabanya umutekano w’u Rwanda.
Umunyamabanga wa Leta muri Uganda ushinzwe ubutwererane bw’akarere, Philemon Mateke, byatangajwe ko ari we wari umuhuza wabo, na we uyu mwaka umusize atorohewe kuko nubwo Perezida Yoweri Museveni akomeje kumuryamaho, amakuru y’iperereza akomeje kumushyira hanze ko yari n’inyuma y’igitero abarwanyi ba RUD Urunana bagabye i Musanze ahazwi nko mu Kinigi mu ijoro ryo ku wa 4 Ukwakira, kigahitana abaturage 14.
Ibya FLN byasubiwemo
Umwaka ushize waranzwe n’ibitero binyuranye byagiye byigambwa n’umutwe wa FLN, wari ufite Nsabimana Callixte wiyise Sankara, nk’umuvugizi wawo.
Muri Nyakanga 2018 abantu bitwaje intwaro zirimo n’imbunda bateye abaturage mu Murenge wa Nyabimata babasahura amatungo, ibiribwa, imyenda n’amafaranga. Mu ijoro ryo ku wa 19 Kamena 2018 nabwo abantu bitwaje imbunda, bishe barashe abantu babiri muri Nyaruguru, bakomeretsa batandatu barimo n’Umunyamabanga Nshingwabikorwa w’Umurenge wa Nyabimata, Nsengiyumva Vincent, batwika n’imodoka ye na moto y’umuturage.
Mbere yaho tariki ya 10 Kamena 2018, amabandi yitwaje intwaro gakondo hamwe n’imbunda, yateye abaturage bo mu Murenge wa Ngera mu Karere ka Nyaruguru arabakomeretsa abatwara n’imitungo irimo amafaranga, televiziyo, inkweto n’ibindi. Ibyo bitero byatangiye kujya byigambwa n’umutwe wa FLN, mu ijwi rya Nsabimana Callixte nk’umuvugizi.
Muri Mata 2019 nibwo inkuru yabaye kimomo ko Nsabimana yafatiwe muri Comores. Ubwo yagezwaga imbere y’urukiko ku wa 23 Gicurasi 2019, Nsabimana yabwiye urukiko ko nta byinshi afite byo kwireguza kuko ibyaha 16 akurikiranyweho bimwe yabikoze ku giti cye ibindi bigakorwa n’umutwe yari abereye umuvugizi.
Ubu afunzwe by’agateganyo mbere yo gutangira kuburana mu mizi, aregwa ibyaha birimo iremwa ry’umutwe w’ingabo ritemewe, Icyaha cy’iterabobwoba ku nyungu za politiki, gukora no kugira uruhare mu bikorwa by’iterabwoba, gutanga amabwiriza mu gikorwa cy’iterabwoba, kuba mu mutwe w’iterabwoba, icyaha cyo kugambana no gushishikariza abandi gukora iterabwoba n’ibyaha by’ubwicanyi n’ubwinjiracyaha bw’ubwicanyi.
Aregwa kandi gufata bugwate, gukwiza amakuru atariyo cyangwa icengezamatwara rigamije kwangisha leta y’u Rwand amu bihugu by’amahanga, guhakana Jenoside, kwiba yitwaje intwaro, gutwika, kugirana umubano na leta y’amahanga hagamijwe gushoza intambara, gukora cyangwa gukoresha impapuro mpimbano, gukubita no gukomeretsa ku bushake no gutanga, kwakira no gushishikariza kwakira ibikomoka ku iterabwoba.
Amakuru ataremezwa ahamya ko Herman Nsengimana wasimbuye Nsabimana muri FLN, na we mu minsi ishize yacakiriwe mu mashyamba ya RDC hamwe n’abandi barwanyi benshi.
Abakuru ba FDLR bishwe umusubizo
Muri Nzeri 2019 nibwo Ingabo za Repubulika ya Demokarasi ya Congo, FARDC, zemeje ko zishe Lieutenant General Sylvestre Mudacumura wayoboraga umutwe wa FDLR, yicirwa mu gace ka Bwito mu Ntara ya Kivu y’Amajyaruguru.
Nyuma y’iminsi mike, nibwo FARDC, binyuze mu bikorwa byiswe ‘Sokola 2’ yeretse itangazamakuru bane mu barwanyi ba FDLR, bahoze ari abarinzi ba Gen Mudacumura.
Mudacumura yahoze mu Ngabo z’u Rwanda mbere ya Jenoside yakorewe Abatutsi mu 1994, yabaye mu mutwe w’abarindaga Perezida Juvenal Habyarimana ndetse yari umuyobozi wungirije wawo.
Nyuma yo gutsinda urugamba rwo kubohora igihugu n’ingabo zari iza RPA, Gen Mudacumura na bagenzi be bafashe iy’ishyamba, aho bakoreye ibyaha ndengakamere ku baturage bo mu Burasirazuba bwa RDC.
Mbere yo kwicwa, Mudacumura yashakishwaga n’urukiko mpuzamahanga mpanabyaha akekwaho ibyaha icyenda byiganjemo iby’intambara n’iyicarubozo yakoze hagati y’umwaka wa 2009 na 2010. Yagizwe Umugaba Mukuru w’Ingabo za FDLR nyuma y’itahuka rya rya General Paul Rwarakabije wawuyoboraga mbere ye.
Urukiko Mpuzamahanga mpanabyaha rw’i La Haye mu Buholandi rwamushyiriyeho impapuro zisaba ko atabwa muri yombi 13 Nyakanga 2012. Gusa yari atarafatwa.
Isasu ryavuze mu birindiro bya P5
Umutwe wa P5 umaze igihe ufite ibirindiro mu mashyamba ya RDC, ni umwe mu itarahiriwe n’imigambi yo gutera u Rwanda, nyuma yo gushingwa n’ihuriro ry’amashyaka atanu ariyo Amahoro People’s Congress, Forces Démocratiques Unifieés – Inkingi (FDU-Inkingi); People’s Defence Pact-Imanzi (PDP-Imanzi), Rwanda National Congress (RNC) na PS Imberakuri ya Bernard Ntaganda, maze uragizwa Kayumba Nyamwasa.
Uyu mutwe Kayumba aheruka kuwusaba kuvana abarwanyi bawo muri Kivu y’Amajyepfo ngo wegere umupaka wa Uganda aho bivugwa ko wari wizeye guhabwa inkunga ifatika kurusha izo wahabwaga uri hafi y’u Burundi, ariko inzira ntiyabwira umugenzi.
Ku wa 19 Mata ngo nibwo bimutse, bageze Kalehe bahura n’umutwe wa MRCD uyoborwa na Gen Irategeka, bababwira ko ngo bo batangiye akazi muri Nyungwe.
Bamaze kuruhuka ngo bakomeje urugendo ""rutabahiriye na gatoya,"" kuko bageze muri Gatoyi i Masisi, bahuye n’ibico byinshi bya FARDC, bararaswa, bamwe bafatwa mpiri abandi bishyikiriza Monusco.
Ubwo bari imbere y’urukiko i Kigali, abenshi bahurizaga ku kuvuga ko bashyikirijwe u Rwanda ku wa 18 Kamena 2019, nubwo hari abo byamenyekanye ko batashye bucece bakanagera mu kigo kinyuzwamo abavuye ku rugerero i Mutobo, ariko mu iperereza bikaza gutahurwa ko urugendo rwabo rutacukirizwa aho, berekezwa mu nkiko.
Ubu abarwanyi 25 bayobowe na Rtd Major Mudathiru Habib bari kuburanira mu rukiko rwa gisirikare mu Rwanda, ndetse uyu we yarashwe ukuguru ku buryo kwangiritse bikomeye, ariko ntabura kurandatwa n’ingabo z’u Rwanda yiteguraga kugabaho igitero.
Gen Musabyimana wa RUD Urunana yarishwe
Mu ijoro ryo ku wa 4 Ukwakira rishyira ku wa 5 Ukwakira 2019, abagizi ba nabi biganjemo abitwaje intwaro gakondo bateye mu Murenge wa Kinigi mu Karere ka Musanze bica abaturage 14 abandi barakomereka.
Ku wa 6 Ukwakira nibwo Polisi y’u Rwanda yatangaje ko inzego z’umutekano zishe abagizi ba nabi 19 ndetse abandi batanu mu bagabye icyo gitero, bafatwa mpiri.
Nyuma y’urupfu rw’abambari be, ku wa 10 Ugushyingo 2019 Gen Musabyimana Juvenal uzwi nka Jean Michel Africa wayoboraga RUD Urunana, yishwe na FARDC.
Uyu yaguye mu gitero gikomeye FARDC yagabye mu gace ka Binza hafi y’umupaka w’iki gihugu na Uganda. Uyu mugabo wabaye mu ngabo za ex-FAR, yari umwe mu barwanyi b’umutwe wa FDLR/FOCA mbere y’uko ucikamo ibice akajya muri RUD-Urunana.
Vuruguvurugu muri RNC
Mu gihe abiyemeje gufata intwaro ngo barwanye u Rwanda bakomeje gutikira umunsi ku munsi, abibumbiye mu mutwe w’iterabwoba wa RNC nabo umwaka wa 2019 ubasize ahabi.
Uyu mwaka usize mu rungabangabo umuryango wa Benjamin Rutabana, wabuze kuva muri Nzeri ubwo yajyaga mu bikorwa by’uwo mutwe muri Uganda, ugashinja Kayumba Nyamwasa n’abandi bayobozi ba RNC kuba inyuma y’ibura rye.
Rutabana ngo yahagurutse i Bruxelles ku wa Gatatu tariki 4 Nzeri 2019 agana Entebbe muri Uganda. Yabanje guhagarara i Dubai mbere yo kugera ku kibuga cy’indege cya Entebbe ku wa 5 Nzeri saa 13:50. Yakomeje kuvugana kuri telefoni n’umugore we Diane Rutabana, ku wa 8 Nzeri ntiyongera kumva ijwi rye.
Amakuru ahamya ko Rutabana yagiranye ubwumvikane buke na bagenzi be b’abayobozi muri RNC kuko yarakajwe n’uko abarwanyi ba P5 bari mu nkiko i Kigali, mu gihe ubwo bajyaga gutabwa muri yombi, Kayumba yahaye itegeko Major Habib Mudathiru wari ubayoboye kubavana muri Kivu y’Amajyepfo bakajya ku mupaka wa Uganda, aho bazahabwa inkunga zihagije kurusha izo bahabwaga hafi y’u Burundi.
Icyo gihe ngo Kayumba yarenze ku nama zatanzwe na Rutabana, nyamara abo barwanyi bajya kwimuka, barakoresheje $12000 yoherejwe na Ben Rutabana kuri Western Union i Bujumbura.
Uburakari bwa Rutabana agashaka kwaka ibisobanuro Kayumba wagushije ingabo zabo mu biganza by’uwo bahanganye, ngo byaba impamvu yatumye ashaka ‘kumwumvisha’, kuko umusirikare muto yari ashatse kubaza byinshi ‘Jenerali’, ndetse bikekwa ko ubwo Rutabana yajyaga muri Uganda yari agiye mu bikorwa bya gisirikare, arenze ku gushaka kwa Kayumba.
Hejuru y’ibyo, bamwe mu bayobozi ba RNC muri Canada baheruka guhambirizwa bashinjwa gusuzugura ubuyobozi bukuru bw’ishyaka.
Mu birukanwe muri RNC harimo Simeon Ndwaniye wari Umuhuzabikorwa w’akarere ka Windsor na Jean Paul Ntagara wari Umuhuzabikorwa wungirije w’Intara ya Canada akaba n’umubitsi wayo, wari uherutse guhagarikwa ashinjwa gufatira umutungo w’ihuriro.
Harimo kandi Achille Kamana wari komiseri ushinzwe ubukangurambaga mu ntara ya Canada akaba n’umuhuzabikorwa w’akarere ka Ottawa-Gatineau, na Tabitha Gwiza wari komiseri ushinzwe abari n’abategarugori mu ntara ya Canada n’umubitsi mu karere ka Windsor.
Uyu Gwiza ni mushiki wa Ben Rutabana waburiwe irengero wari na komiseri ushinzwe kongera ubushobozi muri RNC, bakaba abavandimwe ba Adeline Rwigara.
Gwiza avuga ko kugeza ubu ikibazo cy’ibura rya Rutabana ahinduka umwanzi muri RNC, ku buryo urebye uko abakuru muri RNC babyitwaramo, ubona ko ari bo bari hejuru y’ibura rya Ben Rutabana.
Kugeza ubu amakuru anakomeje kuvugwa ko Kayumba Nyamwasa na we yaba atorohewe ku buyobozi bwa RNC, ku buryo isaha n’isaha ashobora kwirukanwa ku buyobozi bw’uyu mutwe mu bijyanye n’igisirikare, kimwe n’abandi bafatanya kuyobora.
Ntabwo ikibazo kirarangira
Nubwo hari abagerageje guhungabanya umutekano bakabyishyurira ikiguzi kiri hejuru, bigaragaza ko urugendo rukiri rurerure, ku buryo inzego zishinzwe umutekano ari ngombwa kugarira zigakomeza.
Umutwe wa FDLR uheruka kwimika Pacifique Ntawunguka ""Omega"". Mu kiganiro yahaye urubyiruko rugera kuri 200 rubarizwa mu muryango w’abanyeshuri barokotse Jenoside yakorewe Abatutsi mu 1994, mu 2016, Umujyanama wa Perezida wa Repubulika mu by’umutekano, Gen James Kabarebe, yahishuye uburyo Gen Ntawunguka wamubwiye ko azagaruka mu Rwanda ari uko nta mututsi ukirurimo.
Hari kandi n’umuyobozi mukuru wa FDLR, Gen Byiringiro Victor Rumuli bakunze kwita Victor Rumuri cyangwa Michel Byiringiro.
Uretse abo, mu minsi ishize nibwo Faustin Twagiramungu uba mu Bubiligi, yumvikanye ashishikariza abantu batandukanye kwinjira mu mitwe irwanya Leta y’u Rwanda, aho ubu ari umwe mu bayobozi b’ihuriro MRCD rifite umutwe wa FLN. Ni umutwe ahuriramo na Paul Rusesabagina wamenyekanye kubera Hotel Rwanda.
Ku wa Gatanu nibwo Perezida wa Repubulika ya Demokarasi ya Congo, aho iyi mitwe yose yabonye urubuga rwo gucura imigambi yayo, Felix Tshisekedi, yatangarije Inteko Ishinga amategeko ko mu bikorwa byo kurwanya imitwe yitwaje intwaro ikorera muri icyo gihugu, ingabo z’igihugu zimaze gufata abarwanyi 1712 b’umutwe wa CNRD.
Yavuze ko ubwo yageraga ku butegetsi, ibice bitandukanye by’igihugu byari byugarijwe n’ibikorwa by’imitwe yitwaje intwaro, ariko uyu munsi, kubera guhamagararira iyi mitwe gushyira intwaro hasi n’ibikorwa bya FARDC, amahoro amaze kugaruka muri Kasai, ndetse no muri Tanganyika ni mu gihe cya vuba.
Gusa ngo ikibazo gikomeye gisigaye mu majyaruguru mu bice bya Beni na Butembo, muri Ituri, mu bice bya Minembwe, Uvira, Baraka na Fizi, Shabunda na Kalehe.
Yakomeje ati “Ku baturuka Kalehe, ndashaka gushimira ingabo zacu zimaze gusenya 95% by’ibirindiro by’umutwe witwaje intwaro wa CNRD, aho abarenga 1712 bafashwe, barimo 245 bitwaje intwaro n’abayobozi 10 mu bya politiki b’uwo mutwe w’abagizi ba nabi.”
Yashimangiye ko ibikorwa Guverinoma ye yatangije byo gutsinsura imitwe yitwaje intwaro bidateze guhagarara, kugeza igihe iyi mitwe izavira burundu ku butaka bw’igihugu.
",https://m.igihe.com/politiki/amakuru/article/2019-umwaka-w-amarira-n-imiborogo-mu-birindiro-by-abarwanya-u-rwanda,Politics
U Burusiya n’u Bufaransa mu ihangana ryeruye ryo kwigarurira Centrafrique,"Centrafrique ni igihugu cyakunze kugaragra nk’ikidashamaje cyane ibihugu bikomeye nubwo gifite umutungo kamere nka diyama, zahabu na Uranium. Nubwo kandi gifite ubutunzi kamere bwinshi, nacyo ubwacyo nta bushobozi gifite bwo kububyaza umusaruro.
Centrafrique ni igihugu cyakunze kugaragra nk’ikidashamaje cyane ibihugu bikomeye nubwo gifite umutungo kamere nka diyama, zahabu na Uranium. Nubwo kandi gifite ubutunzi kamere bwinshi, nacyo ubwacyo nta bushobozi gifite bwo kububyaza umusaruro.
Ni igihugu cyaranzwe n’intambara z’urudaca kuva cyabona ubwigenge. Inshuro nyinshi cyakunze kubaho ku nkunga y’igisirikare cy’amahanga.
Igihugu cyadutsemo imvururu mu 2012 zasize ibihumbi by’abaturage bishwe, abasaga miliyoni bava mu byabo. Izo mvururu zaturutse ku nyeshyamba ziyitirira kuba izo mu idini ya Islam, Séléka n’iz’abakirisitu ziyise anti Balaka.
Muri Gashyantare 2019 i Khartoum, Leta yasinye amasezerano n’imitwe 14 y’inyeshyamba, bitanga agahenge ariko ntibyahagaritse ibitero n’ubwicanyi bikozwe na bamwe.
Muri iyi myaka ishize, icyo gihugu cyabengutswe n’ibihugu bikomeye by’umwihariko u Bufaransa bwabanye nacyo kuva mu bukoloni n’u Burusiya buje vuba.
Ihangana ry’u Burusiya n’u Bufaransa muri Centrafrique
Mu Ugushyingo 2017, Loni yakuriyeho u Burusiya ibihano ku kugurisha intwaro muri Centrafrique maze icyo gihugu gitangira kugurishayo intwaro nto. Guhera ubwo u Burusiya bwatangiye kwiyegereza icyo gihugu mu bya gisirikare kugeza aho bwanatanze umujyanama wihariye mu by’umutekano wa Perezida Faustin-Archange Touadéra.
Mu majyepfo ashyira uburengerazuba bw’Umurwa Mukuru Bangui, hashinzwe ikigo cy’imyitozo ya gisirikare aho abasirikare ba Centrafrique batozwa n’Abarusiya ari naho hafatwa nk’ibirindiro bikuru bya gisirikare.
U Burusiya ni nabwo bwagize uruhare mu isinywa ry’amasezerano y’amahoro aherutse hagati ya Leta n’imitwe 14 y’inyeshyamba. Uko kwiyegereza Centrafrique k’u Burusiya ntikwashimishije na gato u Bufaransa, bwabaye muri icyo gihugu guhera mu bihe by’ubukoloni.
U Bufaransa, umutware ushaje
Mu gihe cy’ubukoloni, hari igice cyiswe Ubangi-Shari cyahoze mu cyitwaga Afrique-Équatoriale française, igice kirimo ibihugu nka Tchad, Gabon na Congo cyakolonizwaga n’u Bufaransa.
Icyo gice cyaje kujya kuri Centrafrique. Muri icyo gihe, ubutegetsi bw’u Bufaransa muri Ubangi-Shari bwaranzwe no gusahura bujyana mu Bufaransa, gufata nabi abaturage no kwica bamwe mu baturage.
Ibyo byatumye abaturage binubira u Bufaransa. Icyakora na nyuma y’ubukoloni, u Bufaransa bwakomeje kugira ijambo rikomeye ku butegetsi bwa Centrafrique ariko abaturage basa nk’abatabyishimiye.
Uruhare rw’u Bufaransa rwakomeje guhamya ibirindiro ndetse hafi buri muyobozi wese wayoboye Centrafrique yajyagaho ku ihirikwa ry’ubutegetsi ryagizwemo uruhare n’u Bufaransa.
Urugero nka François Bozizé yagiye ku butegetsi mu 2003 ku ihirikwa ry’ubutegetsi ryateguwe n’u Bufaransa. Icyo gihe u Bufaransa bwabonaga uwari perezida, Ange-Félix Patassé atangiye kubatera umugongo.
Ibintu byatangiye guhinduka mu 2013 ubwo Centrafrique yabonaga Perezida mushya, Michel Djotodia wari uyoboye inyeshyamba za Séléka zahiritse Bozizé nyuma yo gusinyana amasezerano akanga kuyashyira mu bikorwa.
Djotodia ni we Perezida wa mbere Centrafrique yagize nta ruhare rugaragara rw’u Bufaransa mu kujyaho kwe.
Djotodia amaze kujya ku butegetsi, bamwe mu ngabo ze za Séléka batangiye kugenda bica abaturage hirya no hino mu gihugu cyane cyane abakirisitu. Byabaye ikibazo gikomeye Perezida ananirwa kubihagarika, afata umwanzuro wo gusesa Séléka nubwo nabyo bisa nk’ibitarahise bitanga umusaruro.
Mu Ukuboza 2013, ubugizi bwa nabi muri Centrafrique bwari bumaze gukaza umurego, inyeshyambva za Séléka zibasiye abakirisitu, n’inyeshyamba z’abakirisitu, anti –Balaka zibasiye abaturage b’abayisilamu ku buryo Umuryango w’Abibumbye wagize impungenge ko bishobora kuba Jenoside.
Akanama ka Loni gashinzwe umutekano kahise kemeza kohereza ingabo muri icyo gihugu mu butumwa bw’amahoro bwiswe MISCA. Nubwo Loni yari yemeje ko ingabo zijya muri ubwo butumwa ziba izo ku mugabane wa Afurika, u Bufaransa bwasabye ko bwajya gutanga ubufasha bw’igihe gito, bwiswe Operation Sangaris.
Abasesenguzi bavuga ko kugaruka k’u Bufaransa atari impuhwe nyinshi bwari bufitiye Centrafrique ahubwo ari ukwisubiza ijambo ryabwo muri icyo gihugu cyagendaga ritakara.
Ubufasha bw’u Bufaransa ntacyo bwakoze ngo buhagarike ubugizi bwa nabi nubwo bwari buri gushora amafaranga menshi muri icyo gikorwa, na nyuma y’aho Perezida Djotodia avuye ku butegetsi. Isura y’u Bufaransa muri icyo gihugu yarushijeho guhindana ubwo hasokaga raporo ivuga ko ingabo z’u Bufaransa zafashe abagore n’abakobwa ku ngufu muri Centrafrique.
Muri Gashyantare 2016, hatowe Perezida mushya Faustin-Archange Touadéra, u Bufaransa buvana ingabo zabwo muri icyo gihugu zisimburwa n’iz’Umuryango w’Abibumbye, mu butumwa bwiswe MINUSCA.
Mu gihe ingabo z’u Bufaransa zari zivuye muri Centrafrique, u Burusiya bwabonye icyuho, butangira gufasha no gutera inkunga igisirikare na Leta ya Centrafrique.
Nyuma y’uko ingabo z’u Bufaransa ziviriye muri icyo gihugu mu 2016, Perezida Touadéra wari ukimara gutorwa yabonye ko byaba byiza ashatse ikindi gihugu gikomeye yishingikiriza.
U Bufaransa n’ibindi bihugu by’i Burayi byatangiye gukemanga ubufasha bw’u Burusiya, nubwo icyo gihugu cyo kivuga ko kirajwe ishinga no kugarura amahoro, ibindi bihugu bisanga ari uburyo bwo kugira ijambo rinini mu bihugu cyane ibya Afurika.
Bamwe bakeka ko u Burusiya bufasha icyo gihugu mu bya gisirikare ngo buhabwe umutungo kamere urimo amabuye y’agaciro yifashishwa mu gukora ibyuma by’ikoranabuhanga. Mu by’ukuri amasezerano ari hagati y’u Burusiya na Centrafrique ntarashyirwa ahagaragara ari nabyo bitera inkeke u Bufaransa, u Burayi na Leta Zunze Ubumwe za Amerika.
Ikirushaho gutera inkeke ibi bihugu, ni uko u Burusiya bwaje muri Centrafrique no mu buryo bw’abikorera. Byinshi mu bigo bicunga umutekano bituruka mu Burusiya, nk’icyizwi cyane cyitwa Wagner Group.
Bivugwa ko kandi u Burusiya bwabonye amasezerano atandukanye yo gucukura diyama na zahabu mu bice bigenzurwa n’inyeshyamba ari nabyo byatumye bwinjira mu bikorwa byo guhuza impande zitavuga rumwe.
Mu 2018, u Burusiya bwagoganye n’Umuryango wa Afurika Yunze Ubumwe mu guhuza impande zitavuga rumwe. U Burusiya bwashakaga guhuza izo mpande mu buryo bwabwo mu gihe Afurika Yunze Ubumwe nayo yashakaga kubikora ukwayo. Iyo migirire y’u Burusiya yamaganywe cyane n’ibihugu by’amahanga birimo u Burayi na Amerika.
Icyakora, Afurika Yunze Ubumwe yaje kubasha kwiyegurira ubwo buhuza bw’u Burusiya ari nabyo byabyaye amasezerano y’amahoro yo muri Gashyantare 2019. Bamwe mu bayobozi b’imitwe y’inyeshyamba bahawe ubuyobozi muri Guverinoma nubwo bitahagaritse ubugizi bwa nabi nkuko byari byitezwe.
Abaturage benshi ba Centrafrique bishimira icyemezo Perezida wabo yafashe, cyo kwigizayo u Bufaransa bwaranzwe no gutoba icyo gihugu kuva kibonye ubwigenge. Icyakora, ntibashimishijwe n’uburyo amasezerano ya Khartoum yagenze kuko ubutabera bwaguranywe amahoro nayo batarabona neza kugeza ubu.
Ni ukuvuga ko abaturage basanga aho guhana abo bari mu mitwe y’inyeshyamba bishe ibihumbi by’abaturage, bagororewe imyanya muri Leta.
Uko kwinjira k’u Burusiya muri iki gihugu kandi byaciyemo ibice abari muri Leta kuko hari abiyumva ku ruhande rw’Abafaransa n’abandi biyumva ku ruhande rw’Abarusiya.
Perezida wa Centrafrique ubwo yahuraga na Vladmir Putin w’u Burusiya mu Ukwakira uyu mwaka yavuze ko bakeneye inkunga nyinshi ya gisirikare ivuye ku Barusiya.
Yagize ati “Hakenewe intwaro zikomeye ngo tugire igisirikare gihamye. Twizeye ko abafatanyabikorwa bacu b’Abarusiya bazaduha intwaro nini, imodoka z’intambara, imbunda zikomeye n’izindi ntwaro zizadufasha kugira ubushobozi mu by’ingabo n’umutekano.”
Icyakora ntabwo u Burusiya burabasha kwirukana burundu u Bufaransa muri Centrafrique. Hari agatsinda gato k’abasirikare b’u Bufaransa gafatanya n’ingabo za Centrafrique kurinda ikibuga cy’indege. Iki gihugu kandi cyiracyatanga ubufasha ku ngabo za Loni ziri mu butumwa bw’amahoro muri Centrafrique.
Icyo gihugu kandi ifaranga bakoresha ni iry’ibihugu byahoze bikolonijwe n’u Bufaransa, CFA, n’amadevize menshi y’icyo gihugu ari muri Banki Nkuru y’u Bufaransa.
U Burusiya n’u Bufaransa bisa n’ibyatangiye no guhangana mu itangazamakuru. Nko muri Kamena 2019, Ibiro Ntaramakuru by’Abarusiya byatangaje ko abanyamakuru batatu b’Abarusiya bishwe umwaka ushize bari muri Centrafrique bigizwemo uruhare n’intasi z’u Bufaransa.
Icyakora nubwo ibihugu byombi bigihataniye ubutware muri Centrafrique, imvururu zo ntizahagaze ndetse uko guhangana gushobora gusubiza ibintu irudubi, hakaduka izindi nyeshyamba zishamikiye ku kutumvikana kwabyo cyangwa kimwe kikaba cyatera inkunga imitwe y’inyeshyamba kigamije kwirukana ikindi.
",https://m.igihe.com/politiki/article/u-burusiya-n-u-bufaransa-mu-ihangana-ryeruye-ryo-kwegukana-centrafrique,Politics
Kuryumaho k’u Bubiligi kuri Twagiramungu uhamagarira abantu kujya mu mutwe w’iterabwoba kwamaganiwe kure,"Hanze aha benshi bakomeje kwamagana bikomeye uburyo Guverinoma y’u Bubiligi icumbikiye Faustin Twagiramungu n’inzego z’umutekano z’icyo gihugu bikomeje kuruca bikarumira nyuma y’aho uyu mukambwe agaragaye ari kuvuga amagambo akangurira abanyarwanda kuyoboka umutwe w’iterabwoba FLN ndetse anabasaba kurwanya leta y’u Rwanda hifashishijwe intwaro n’ibindi bikorwa by’ubugizi bwa nabi.
Hanze aha benshi bakomeje kwamagana bikomeye uburyo Guverinoma y’u Bubiligi icumbikiye Faustin Twagiramungu n’inzego z’umutekano z’icyo gihugu bikomeje kuruca bikarumira nyuma y’aho uyu mukambwe agaragaye ari kuvuga amagambo akangurira abanyarwanda kuyoboka umutwe w’iterabwoba FLN ndetse anabasaba kurwanya leta y’u Rwanda hifashishijwe intwaro n’ibindi bikorwa by’ubugizi bwa nabi.
Si ubwa mbere Twagiramungu atangaje amagambo atavugwaho rumwe bigatera benshi kumwamaganira kure kuko n’umwaka ushize yagiye kuri Twitter yandika ko Jenoside mu Rwanda yakozwe na FPR hamwe n’Ingabo zari iza FAR. Icyo gihe yokejwe igitutu ku mbuga nkoranyambaga biratinda.
Ubushinjacyaha bw’u Rwanda nabwo icyo gihe bwatangaje ko bwiteguye gukora iperereza ku magambo ya Faustin Twagiramungu uba mu buhungiro mu Bubiligi, kuko ashobora kuba agize ibyaha byo gupfobya Jenoside.
Muri Kamena uyu mwaka, Twagiramungu w’imyaka 74 yinjiye ku mugaragaro mu ihuriro MRCD riyobowe na Paul Rusesabagina, mu bufatanye bwiswe ubwo guhuza imbaraga mu kurwanya ubutegetsi bw’u Rwanda, hakoreshejwe inzira zose.
Iryo huriro rishamikiyeho umutwe w’inyeshyamba wa FLN wagiye wigamba inshuro nyinshi kugaba ibitero by’iterabwoba ku baturage mu Ntara y’Amajyepfo n’Iburengerazuba bigahitana bamwe. FLN kandi irimo abahoze muri FDLR, biganjemo abasize bakoze Jenoside yakorewe Abatutsi.
Twagiramungu yahise agirwa Visi Perezida wa MRCD aba n’umuvugizi wayo.
Ku mbuga nkoranyambaga guhera kuri iki cyumweru, hatangiye gukwirakwiza igice cy’amashusho agize ikiganiro Twagiramungu yagiranye na bimwe mu binyamakuru bishamikiye ku barwanya Leta y’u Rwanda baba mu mahanga.
Ni amashusho arimo amagambo akarishye, ahamagarira abanyarwanda kwinjira mu mutwe wa FLN.
Umunyamakuru yumvikana abaza Twagiramungu ati “Ubwo murasaba abanyarwanda gusanga FLN ngo nabo bajye kurwana?”
Twagiramungu yamusubije agira ati “Cyane. Ndabivuga ndanguruye ijwi cyane. Ntabwo dushobora gupfa nk’ibimonyo. Yafashe intwaro azifatishije amaboko abiri, twe tuzazifatisha amaboko abiri twongereho ahari n’izindi ngufu.”
Mu bagaragaje ko Twagiramungu akabije kurengera, ku isonga harimo Umunyambaganga wa Leta muri Minisiteri y’Ububanyi n’Amahanga, Amb Olivier Nduhungirehe.
Abinyujije kuri Twitter yagize ati “Ntabwo bikwiriye kubona umuntu utuye ku butaka bw’u Bubiligi ahamagarira ku mugaragaro abanyarwanda kwinjira mu mutwe witwaje intwaro uri guteza umutekano muri RDC no mu karere.”
""Journalist: So, you urge Rwandans to join FLN [armed group in eastern DRC] & to fight?@FTwagiramungu: Absolutely!""
It's unacceptable to see a Belgian resident openly calling, from the Belgian territory, Rwandans to join an armed group that is destabilising #DRC & the region. https://t.co/BYQWTJMmQV
— Amb. Olivier J.P. Nduhungirehe (@onduhungirehe) December 1, 2019
Ubwo butumwa bwa Nduhungirehe bwakurikiwe n’ubundi butandukanye, bwose busaba Guverinoma y’u Bubiligi gufata Twagiramungu amagambo avuga akayasobanura imbere y’ubutabera.
Umuyobozi mu Rwego rw’Igihugu rw’Imiyoborere (RGB) Ushinzwe Imitwe ya Politiki n’Imiryango Itari iya Leta, Justus Kangwagye yagize ati “Kwita kuri ibi cyangwa kutabyitaho k’u Bubiligi, nibyo bizagaragaza aho buhagaze.”
Uwitwa Jules Kayitsinga yagize ati “Ariko ko avugira i Bruxelles, naze ajye gufata iyo mbunda maze arebe uko bamubagira ibisiga dayimoni ze zikagenda zigiye dore ko bizi gushukana gusa byo byibereye i Burayi. Uyu Twagiramungu akwiriye gutabwa muri yombi sinzi icyo Guverinoma y’u Bubiligi itegereje.”
Kanangire Christian na we akoresheje Twitter, yavuze ko bibabaje kuba Twagiramungu akomeje kuvuga amagambo nk’ayo, ubutegetsi bw’u Bubiligi abamo bwicecekeye.
Yagize ati “Minisiteri y’ububanyi n’amahanga y’u Bubiligi yaba izi ko umuturage wabo Faustin Twagiramungu ari guhamagarira abantu kujya mu bikorwa bihungabanya umutekano w’u Rwanda? Byaba se byemewe n’amategeko y’u Bubiligi? Amaze igihe kinini mu bikorwa bigamije guhungabanya u Rwanda ariko ntabibazwe na Guverinoma y’u Bubiligi n’inzego zishinzwe umutekano.”
Damien Nkaka we yavuze ko biteye isoni ku muntu nka Twagiramungu, ushuka urubyiruko kureka gukora ibiteza imbere igihugu ngo bajye mi ishyamba, mu gihe abana be bo bameze neza.
Ati “Umukuru mubi Rukokoma! Wiyemeje gushora urubyiruko mu ntambara wigaramiye i Burayi! Ngaho rero murusome urwo mwashigishe! Ikibabaza ni abo mushora mu ntambara abanyu biga za Burayi za Amerika, abandi mubakiniraho Politiki y’amabwa.”
Si ubwa mbere abanyarwanda bagaragaje ko u Bubiligi busa nk’ubwabaye ikibuga cy’abategura ibikorwa bigamije guhungabanya umutekano w’u Rwanda. Icyo gihugu cyavuzweho kenshi kwemerera bamwe mu banyarwanda bahaba kujya gusura no gukora ubukangurambaga bugamije inkunga zo gufasha imitwe y’iterabwoba n’indi ifite intego yo guhirika ubutegetsi bw’u Rwanda ku mbaraga.
Ku bijyanye n’ibyo Twagiramungu ashinjwa, mu gitabo cy’amategeko ahana ibyaha mu Rwanda, ingingo ya 200 ivuga ko umuntu wese urema umutwe w’ingabo utemewe, ushishikariza abandi kuwujyamo, utuma uremwa cyangwa ugirana amasezerano na wo, abikoresheje impano, igihembo, iterabwoba, igitugu cyangwa kwizezwa izindi nyungu abigirira gushyigikira igitero cy’intambara cy’ingabo zindi zitari izemewe z’igihugu aba akoze icyaha. Iyo abihamijwe n’urukiko, ahanishwa igifungo kitari munsi y’imyaka icumi (ariko kitarenze imyaka cumi n’itanu.
Ingingo ya 204 ivuga ko umuntu wese, mu ruhame, ukoresha imvugo, inyandiko z’ubwoko bwose, amashusho cyangwa ibimenyetso by’amoko yose, bimanitswe, bitanzwe, biguzwe cyangwa bigurishijwe cyangwa bitangajwe mu bundi buryo bwose, uwangisha rubanda ubutegetsi buriho, utera imvururu mu baturage ashaka ko basubiranamo cyangwa utera rubanda intugunda ashaka kubyutsa imidugararo muri Repubulika y’u Rwanda, aba akoze icyaha. Iyo abihamijwe n’urukiko, ahanishwa igifungo kitari munsi y’imyaka icumi ariko kitarenze imyaka cumi n’itanu.
Twagiramungu yabaye Minisitiri w’Intebe w’u Rwanda nyuma ya Jenoside yakorewe Abatutsi, ageza mu 1995 ubwo yeguraga. Yahungiye mu Bubiligi agaruka mu 2003 aje kwiyamamariza umwanya w’Umukuru w’Igihugu nk’umukandida wigenga, gusa aza gutsindwa aho yagize amajwi 3.62% mu gihe Perezida Paul Kagame yagize 95.0%.
Is the @BelgiumMFA aware of their citizen @FTwagiramungu inviting people to engage in acts of destabilizing #Rwanda? Is it something acceptable and in line with the law in #Belgium?
— kanangire Christian (@kanangire) December 1, 2019
His unlawful acts against #Rwanda have been going on and unquestioned by the Belgian Government and security organs for a long time now. Wonder of this suggests any kind of conspiracy from officials in #Belgium. It has crossed the limits.
— kanangire Christian (@kanangire) December 1, 2019
They call democracy and freedom when it concerns African countries and terrorism when it targets European countries.
— Gasana (@Gasana45957520) December 1, 2019
En effet! Ça donne un goût amer le fait d'observer à quel point Mr @FTwagiramungu...tous ces négationnistes et criminels, répendre leur idéologie révisionniste et génocidaire tranquillement en #Belgique ...dans le monde entier d'ailleurs. Vive le #Rwanda et sa détermination!
— Afazari Dancilla (@Afazar1) December 1, 2019
Ariko ko avugira I buruseli naze ajye gufata iyo mbunda maze arebe uko bamubagira ibisiga ses demons zikagenda zigiye le con bizi gushukana gusa byo byibereye I burayi
— jules kayitsinga (@zalaskay84) December 1, 2019
Umukuru mubi RUKOKOMA! Wiyemeje gushora urubyiruko muntambara wigaramiye Iburayi! Ngoho rero murusome urwo mwashigishe! Ikibabaza nabo mushora muntambara abanyu biga zaburayi za America abandi mubakiniraho POLITIQUE yamabwa!
— damien (@damiennkaka) December 1, 2019
Ariko murasetsa! Think beyond, igisaza kirakora mobilisation kugirango inkunga ikomeze itangwe kitazicwa ninzara.nti murora uko kireba? 😨😨ibigoryi nibyo gishuka.
— Nelson (@Nshogozabahizi2) December 2, 2019
@vumbiu95 @onduhungirehe Attention or Inattention to this is a litmus test to #Belgian #RuleOfLaw
— Justus KANGWAGYE (@JKangwagye) December 2, 2019
",https://m.igihe.com/politiki/article/kuryumaho-k-u-bubiligi-kuri-twagiramungu-uhamagarira-abantu-kujya-mu-mutwe-w,Politics
"Besigye yahakanye ibyo guhura na Perezida Kagame, anavuga ku bibazo by’u Rwanda na Uganda","Kizza Besigye yabeshyuje amakuru yakwirakwijwe na leta Uganda ko muri Nzeri yahuriye na Perezida Kagame muri Leta Zunze Ubumwe za Amerika, avuga ko uwo muhuro utigeze ubaho, gusa ko nubwo yagira abayobozi ahura nabo bitageze aha Museveni wahuye n’abakuriye umutwe w’iterabwoba ushaka guhungabanya umutekano w’u Rwanda.
Kizza Besigye yabeshyuje amakuru yakwirakwijwe na leta Uganda ko muri Nzeri yahuriye na Perezida Kagame muri Leta Zunze Ubumwe za Amerika, avuga ko uwo muhuro utigeze ubaho, gusa ko nubwo yagira abayobozi ahura nabo bitageze aha Museveni wahuye n’abakuriye umutwe w’iterabwoba ushaka guhungabanya umutekano w’u Rwanda.
Kizza Besigye yabigarutseho mu kiganiro yagiranye n’ikinyamakuru The East African, aho yavuze ku ngingo zitandukanye zirimo politiki mu gihugu cye.
Ku wa 28 Nzeri ikinyamakuru cya Guverinoma ya Uganda The New Vision, cyatangaje inkuru yari ifite umutwe ugira uti “Besigye na Kagame bahuriye muri USA.”
Inkuru y’uguhura kwa Perezida Kagame na Museveni yashoboraga guhabwa uburemere idakwiye bijyanye n’uburyo Col (Rtd) Dr Kizza Besigye, akunze guhangana na Museveni mu buryo bweruye ariko akoresheje ishyaka rya politiki ryemewe, mu gihe u Rwanda rushinja Museveni gushyigikira imitwe y’iterabwoba igamije guhungabanya umutekano warwo.
Besigye yabajijwe ku byavuzwe ku guhura kwe na Perezida Kagame, niba koko byarabayeho nibyo baba baraganiriye. Mu gusubiza, yabihakanye yivuye inyuma anashimangira ko nta na gahunda yo guhura ihari.
Ati “Ntabwo nigeze mpura na Perezida Kagame, ndetse nta na gahunda yo guhura nawe. Ubwo mperuka mu Rwanda ni igihe Gen Fred Rwigema yari agiye gushyingurwa mu cyubahiro mu 1995.”
Besigye yavuze ko “mu bigaragara hari intambara hagati ya Uganda n’u Rwanda” gusa ashimangira ko abona nta nyungu u Rwanda rwagira mu kurwana n’iki gihugu cy’igituranyi.
Yakomeje agira ati “ Museveni yemeye ko yahuye ku mpamvu zitandukanye n’abayobozi b’umutwe witwaje intwaro ushaka guhungabanya u Rwanda.”
“Ntabwo ntekereza ko u Rwanda rushaka kurwana na Uganda, kuko kurwana na Uganda bizasubiza inyuma u Rwanda mu ngeri nyinshi. Uyu mubano w’imbeba n’injangwe ukwiriye kubonwa guhera mu myaka y’ishingwa rya FPR ubwo Museveni yayifataga nk’uburyo bwe bwo kwagura ubutegetsi.”
Besigye yavuze ko kuba Uganda ivuga ko yagiranye ibiganiro na Perezida Kagame ari uburyo bwo gushaka kuyobya uburari ku bibazo bihari iki gihugu gikwiye gukemura.
Ati “Nk’uko tujya tubivuga mu rurimi rwa gisirikare, ubu bari gushyira imbere intwaro z’ubwirinzi, mu kuvuga ko Besigye yahuye na Kagame. Ariko niyo nza kuba ndi uhura na Kagame, ntabwo ndi umuntu urwanya leta nkoresheje intwaro. Ndi umuyobozi wemewe. Mfite uburenganzira bwose bwo guhura n’abayobozi bo mu karere kacu, yaba abo mu Rwanda, Kenya cyangwa se ikindi gihugu.”
“Umuryango wa Afurika y’Iburasirazuba Museveni yiyita ko ahagazeho, ni ubufatanye hagati y’abaturage bo mu bihugu biwugiye, ntabwo ari ingoma y’ubutegetsi bwawo.”
Aya makuru yo guhura kwa Besigye na Kagame yakwirakwijwe na Uganda, akijya hanze yamaganywe n’abayobozi batandukanye b’u Rwanda barimo Umunyamabanga wa Leta muri Minisiteri y’Ububanyi n’Amahanga, Olivier Nduhungirehe, na Ambasade y’u Rwanda muri Uganda.
Umunyamabanga wa Leta muri Minisiteri y’Ububanyi n’Amahanga, Nduhungirehe Olivier, yavuze ko ko inkuru z’uko guhura ari impuha.
Ati “Ibi ni bimwe mu binyoma n’icengezamatwara ribi komisiyo ihuriweho yashyizweho n’amasezerano ya Luanda hagati y’u Rwanda na Uganda yiyemeje guhagarika!”
Uwo wari umwe mu myanzuro y’inama ya mbere yahuje intumwa z’u Rwanda na Uganda hari n’abahuza bo muri Repubulika ya Demokarasi ya Congo na Angola, yabereye muri Minisiteri y’Ububanyi n’amahanga y’u Rwanda ku wa 16 Nzeri 2019.
Haganirwaga ku ishyirwa mu bikorwa ry’amasezerano yasinywe hagati ya Uganda n’u Rwanda, i Luanda muri Angola ku wa 21 Kanama.
Umwanzuro wavugaga ko ibihugu byombi ""byemeranyije guhagarika icengezamatwara iryo ari ryo ryose ribangamiye kimwe muri ibi bihugu, ryaba irinyuzwa mu bitangazamakuru byemewe cyangwa imbuga nkoranyambaga.""
Ambasade y’u Rwanda muri Uganda nayo yavuze ko gukwiza amakuru nk’aya “bigomba guhagarara”, kuko “amasezerano ya Luanda adashobora gushyirwa mu bikorwa hakiri icengezamatwara nk’iri.”
Fake news @newvisionwire!
This is the kind of lies and negative propaganda that the Ad Hoc Commission of the #Luanda Memorandum of Understanding between #Rwanda and #Uganda committed to stop! https://t.co/wYTgPz4PzR
— Amb. Olivier Nduhungirehe (@onduhungirehe) September 28, 2019
Fake news @newvisionwire @rkabushenga
The Ad Hoc Commission of the #Luanda Memorandum of Understanding between #Rwanda and #Uganda can not be implemented with such negative propaganda, it must stop. pic.twitter.com/4e1G9porja
— Rwanda in Uganda (@RwandainUganda) September 28, 2019
",https://m.igihe.com/politiki/article/besigye-yahakanye-ibyo-guhura-na-perezida-kagame-anavuga-ku-bibazo-by-u-rwanda,Politics
"Minisiteri eshanu, Perezida w’imitwe yombi y’Inteko: Biruta, Umunyapolitiki wadomye mu mfuruka zose","22 na 23, niyo mibare y’ingenzi isobanura urugendo rwa Dr Vincent Biruta muri politiki y’u Rwanda. Ni we muntu umaze igihe kinini muri Guverinoma y’u Rwanda kurusha abandi bose bayirimo uyu munsi kuko yayinjiyemo bwa mbere mu 1997 nka Minisitiri w’Ubuzima, bisobanuye ko amaze imyaka 22 ayikandagiyemo ndetse ni Minisitiri w’Ububanyi n’Amahanga wa 23 w’u Rwanda kuva rwabona ubwigenge.
22 na 23, niyo mibare y’ingenzi isobanura urugendo rwa Dr Vincent Biruta muri politiki y’u Rwanda. Ni we muntu umaze igihe kinini muri Guverinoma y’u Rwanda kurusha abandi bose bayirimo uyu munsi kuko yayinjiyemo bwa mbere mu 1997 nka Minisitiri w’Ubuzima, bisobanuye ko amaze imyaka 22 ayikandagiyemo ndetse ni Minisitiri w’Ububanyi n’Amahanga wa 23 w’u Rwanda kuva rwabona ubwigenge.
Ni umwe mu bagabo bayoboye mu nzego zitandukanye kandi zikomeye mu gihugu, kuko usibye kuba Minisitiri, yicaye mu mwanya wa kabiri ukomeye mu gihugu, aho yari Perezida wa Sena mu gihe cy’imyaka umunani.
Ni umugabo wubatse amateka kuva kera, kuko yize ibijyanye n’ubuganga ndetse abikora mu bihe u Rwanda rwari rukomerewe, aho yatanze umusanzu ukomeye mu kuvura Ingabo za RPA zari muri CND mu gihe we n’umuryango we bari bahahungiye.
Afite ubunararibonye muri politiki y’u Rwanda
Dr Biruta usanzwe ari Perezida w’ishyaka rya PSD, amaze kuyobora Minisiteri eshanu kandi zifite inshingano zitandukanye, ndetse zinahabanye gusa zihuriye ku kubaka u Rwanda.
Kuva mu 1997 kugera mu 1999, yinjiye muri Guverinoma nka Minisitiri w’Ubuzima, nyuma yaho amara umwaka umwe [kugera mu 2000] ari Minisitiri w’Imirimo rusange, gutwara abantu n’itumanaho.
Yayoboye kandi Inteko Ishinga Amategeko mu gihe cy’inzibacyuho mu myaka itatu hagati ya 2000 na 2003, aho yavuye aba Perezida wa Sena kugera mu 2011.
Mu Ukuboza 2011, yagizwe Minisitiri w’Uburezi kugeza muri Nyakanga 2014, nyuma yaho agirwa Minisitiri w’Umutungo Kamere yaje guhindurwa Minisiteri y’Ibidukikije kugera ku wa Kane Ugushyingo 2019 ubwo yagirwaga Minisitiri w’Ububanyi n’Amahanga.
Yahise aba Minisitiri wa 23 uyoboye Minisiteri y’Ububanyi n’Amahanga kuva u Rwanda rwabona ubwigenge, n’uwa 10 nyuma ya Jenoside yakorewe Abatutsi.
Ni umwe muri 14 bayoboye iyi Minisiteri batarigeze baba aba Ambasaderi b’u Rwanda n’uwa cyenda uyiyoboye yarabaye umuyobozi w’izindi minisiteri.
Avuga neza indimi mpuzamahanga
Kimwe mu by’ingenzi mu kuyobora iyi Minisiteri, ni ukuba uyihabwa agomba kuba azi nibura indimi ebyiri mpuzamahanga zikoreshwa cyane mu bubanyi n’amahanga, ari zo Igifaransa n’Icyongereza.
Izi ndimi zikenewe mu ruhando mpuzamahanga, hafatiwe ku miryango u Rwanda rubarizwamo, runafitemo inshingano.
Biruta waminuje mu bijyanye n’ubuganga muri Université Libre de Bruxelles, avuga neza Igifaransa hamwe n’Icyongereza, bimugira umugabo ushoboye kuri iyi ngingo.
Yanditse izina ku rwego mpuzamahanga
Inama mpuzamahanga nyinshi zigamije kwiga ku bijyanye no kubungabunga ibidukikije zabaye kuva mu 2014, Dr Biruta yarazitabiriye ahagarariye u Rwanda, akanatangamo ibitekerezo bifatika.
Ni ibintu byatumye amenyekana cyane bijyanye na gahunda u Rwanda rwimakaje yo kurengera ibidukikije, binyuze mu guca ibikoresho bya pulasitiki n’ibindi bifitanye isano n’imyuka yangiza ikirere.
Amasezerano mpuzamahanga yose u Rwanda rwasinyaga muri iyi ngeri, niwe wayashyiragaho umukono, akayobora n’inama nyinshi rwabaga rwahawe, urugero ni nk’ijyanye n’amasezerano ya Kigali [Kigali Amendment].
Ibi bituma ku ruhando mpuzamahanga izina rye ritumvikana nk’irishya mu matwi y’abandi bayobozi, kuko abenshi bagiye bamwumva kubera urugendo rw’u Rwanda rwo kurengera ibidukikije.
Urutonde rw’abaminisitiri 21 bayoboye MINAFFET mu nshuro 22
1. Rusingizandekwe Otto: 1961–1962
2. Habamenshi Callixte: 1962 - 1963
3. Amb. Mpakaniye Lazare: 1963–1965
4. Bagaragaza Thaddée: 1965–1969
5. Dr Nsanzimana Sylvestre: 1969–1971
6. Gashonga Deogratias: 1971–1972
7. Munyaneza Augustin: 1972–1973
8. Col. Nsekalije Aloys : 1973–1979
9. Amb. Ngarukiyintwali François : 1979–1989
10. Dr Bizimungu Casimir: 1989–1992
11. Ngulinzira Boniface: 1992–1993
12. Amb. Dr Gasana Anastase: 1993–1994
13. Bicamumpaka Jérôme : Mata 1994 – Nyakanga 1994
14. Amb. Dr Jean Marie Ndagijimana: Nyakanga 1994 – Ugushyingo 1994.
15. Amb. Dr Gasana Anastase: 1994 – 1999
16. Amb. Amri Sued: 1999 (Amezi make)
17. Dr. Iyamuremye Augustin: 1999-2000
18. Al Hajj Andre Habib Bumaya: 2000-2002
19. Amb. Dr Charles Muligande: 15 Ugushyingo 2002 – 08 Werurwe 2008
20. Amb. Rosemary Museminali: 08 Werurwe 2008 – 04 Ukuboza 2009
21. Louise Mushikiwabo: 04 Ukuboza 2009 – 18 Ukwakira 2018
22. Amb. Dr Richard Sezibera: Kuva ku wa 18 Ukwakira 2018 – 03 Ugushyingo 2019
23. Dr Vincent Biruta: 04 Ugushyingo 2019 -
",https://m.igihe.com/politiki/article/minisiteri-eshanu-perezida-w-imitwe-yombi-y-inteko-biruta-umunyapolitiki,Politics
Ni iki cyihishe inyuma y’ubugizi bwa nabi bwibasiye Abanyamulenge muri Congo?,"Mu mezi make ashize, mu misozi miremire ya Minembwe muri Kivu y’Amajyepfo muri Repubulika Iharanira Demokarasi ya Congo hubuye ubugizi bwa nabi bwibasiye abo mu bwoko bw’Abanyamulenge biganje mu batuye ako gace.
Mu mezi make ashize, mu misozi miremire ya Minembwe muri Kivu y’Amajyepfo muri Repubulika Iharanira Demokarasi ya Congo hubuye ubugizi bwa nabi bwibasiye abo mu bwoko bw’Abanyamulenge biganje mu batuye ako gace.
Ni ubugizi bwa nabi bukomoka ku bitero abaturage bagabwaho n’inyeshyamba bavuga ko ari iz’umutwe wa Mai Mai ziganjemo abanye-Congo biyita gakondo, bafata Abanyamulenge nk’abanyamahanga.
Ubutegetsi bwa Komini Minembwe muri Teritwari ya Fizi butangaza ko nibura abantu ibihumbi 70 bahungiye mu murwa mukuru w’iyo komini, mu gihe Umuryango w’Abibumbye utangaza ko ubariyemo n’abahungiye mu tundi duce no mu mahanga bose bagera ku bihumbi 200 kubera izo mvururu.
Ibitero bikabije byubuye muri Nzeri uyu mwaka, ubwo abarwanyi ba Mai Mai bahukaga mu Banyamulenge bakabasahura inka, amaduka ndetse inzu nyinshi zigatwikwa ari nako bica bagakomeretsa abandi.
Abategetsi bo mu Minembwe bavuga ko ababatera ari abo muri Mai Mai bo mu bwoko bw’abafulero, aba-Bembe, aba-Nyendu n’imitwe yitwaje intwaro y’abanyamahanga nka RED Tabara, na FNL yo mu Burundi .
Ni ibitero bikomeje kugabwa ku Banyamulenge, mu gihe iruhande rwabo hari ibirindiro by’Ingabo za Congo (FARDC) n’iz’Umuryango w’Abibumbye zishinzwe kugarura amahoro mu burasirazuba bwa Congo (Monusco).
Burugumesitiri wa Komine Minembwe, Gadi Mukiza, aherutse kubwira BBC ko ukurikije uburyo baterwa ingabo za Leta zihari zirebera zikababwira ko nta mabwiriza zahawe yo kurwana, bifite ikindi bihishe.
Ati “Hari ibigaragaza ko bashyigikiwe kuko bafite amasasu atarangira, bafite umuriri utarangira.”
Mukiza yavuze ko imisozi myinshi yari ituweho n’Abanyamulenge isigayeho ubusa, imitungo yabo yaranyazwe n’inzu zabo ziratwikwa, bikaba byarahagaritse ubuzima bw’abaturage.
Ati “ Mu gasantere ka Minembwe niho hasigaye. Barahiga ahari umunyamulenge hose ngo bamwice, bamwangaze. Impunzi nazo zifite ibibazo byinshi. Dusigaranye isoko rimwe andi yarahagaze. Amashuri hirya ya centrre nta na hamwe biga. Amashuri menshi yarahiye andi yarasenyutse.”
Hari umutwe w’Abanyamulenge witwa Twirwaneho, wajyaga uhangana n’ingabo za Mai Mai n’abandi bashaka kubagabaho ibitero cyangwa kubasahura inka ariko Mukiza yavuze ko ubu nta mbaraga bafite kuko inyeshyamba za Mai Mai ziri kuza ku bwinshi kandi zikibasira abaturage badafite ibirwanisho.
Abatuye mu Minembwe bagiye bumvikana bavuga ko ingabo za Leta zanga ku batabara kuko ngo zisanga ari intambara y’amoko zitabona uko zinjiramo, nyamara abaturage bo bakavuga ko ibyo atari byo.
Umwe mu baturage yagize ati “Barwana abasirikare barebera, Mai Mai baraza bakabanyuramo bagatwika imihana iri imbere yabo n’inyuma yabo , bagafata inka bakazinyuza mu nkambi z’abo (abasirikare).”
Mukiza na we yemeje ko hafi y’ibiro bya Komine no mu bindi bice bya Minembwe hari ahari ibirindiro by’ingabo za Congo nyamara ngo ntacyo bakora ngo bahagarike ibitero bya Mai Mai.
Ati “N’aho bateye abasirikare babagayo bigasa nk’aho Mai Mai irushije ingufu ingabo za Leta, nibyo tutumva neza.”
Moise Nyarugabo, umudepite uturuka mu Minembwe yabwiye BBC ko ikibazo cy’ubwo bugizi bwa nabi bakibwiye abayobozi batandukanye barimo na Perezida Felix Tshisekedi bakabizeza kugikemura ariko nta cyakozwe.
Perezida Tshisekedi mu kwezi gushize ubwo yari mu ruzinduko mu Burasirazuba bw’igihugu yavuze ko yiteguye kuba yapfa ariko muri ako gace hakaboneka amahoro.
Nyarugabo yavuze ko ubwo bugizi bwa nabi bushobora kuba bushyigikiwe na bamwe mu bayobozi b’ingabo kuko hari ibyo Tshisekedi yategetse ko bikorwa ntibibe.
Ibyo abihera ku mutwe w’ingabo uba mu Minembwe Tshisekedi yari yasabye ko wasimburwa n’izo muri Bunia. Hashize iminsi mike izari mu Minembwe zaragiye zisiga ubugizi bwa nabi bwa Mai Mai bumeze nabi, zigenda izo muri Bunia zitaraza ngo kuko nazo zitari zakabonye abazisimbura.
Nyarugabo yagize ati “Nk’umukuru w’igihugu yatubwiye ko ababajwe n’ibyo bintu kandi ko agiye kugira icyo abikoraho ariko usanga abagomba kubishyira mu bikorwa ari bo bari mu mugambi wo gusenyera Abanyamulenge.”
Ubuyobozi bw’igisirikare cya Congo buherutse gukorana inama n’abagaba bakuru b’ingabo z’u Rwanda, u Burundi, na Uganda ngo bahuze imbaraga zigamije kurwanya imitwe yitwaje intwaro mu Burasirazuba bwa Congo.
Général Léon-Richard Kasonga, umuvugizi wa FARDC yavuze ko ubufasha bakeneye ku ngabo z’ibyo bihugu ari uguhanahana amakuru n’iperereza ubundi bakifasha ibikorwa byo kurwanya iyo mitwe.
Yagize ati “Dufite ubushobozi bwo kugaba ibitero , ntabwo twigeze dutumira ingabo z’amahanga ngo zize kudufasha ariko icyo dukorana ni uguhanahana amakuru n’iperereza. Turahamagarira inyeshyamba zose kurambika intwaro hasi kuko nyuma bizaba bibi.”
Burugumesitiri Mukiza yavuze ko ubuzima bw’Abanyamulenge bahungiye hafi ya komine buri mu kaga kuko nta bufasha bafite bwaba ubw’aho kuba, ibyo kurya, ubuvuzi, amashuri n’ibindi.
Yavuze ko banafite ubwoba kuko inyeshyamba za Mai Mai ziri mu birometero bitarenze umunani uturutse aho impunzi nyinshi ziri ku buryo isaha n’isaha bashobora guterwa nubwo ingabo za Leta ziri hafi aho.
Bamwe mu Banyamulenge bavuga ko mu kwezi gushize nibura inka zabo zisaga ibihumbi 26 zanyazwe n’aba Mai Mai.
Abaturage bavuga ko ubwo bugizi bwa nabi buri gukongezwa cyan en’imitwe yitwaje intwaro y’abanyamahanga iboneka muri ako gace.
Abantu batandukanye barimo abanyarwanda babinyujije ku mbuga nkoranyambaga bagiye bamaganye ubu bugizi bwa nabi, ahanini bugirwamo uruhare n’imitwe irimo n’iyiterabwoba nka FDLR na RNC igamije guhungabanya umutekano w’u Rwanda.
Abanyamulenge ni umuryango mugari w’abaturage babarizwa muri Repubulika Iharanira Demokarasi ya Congo hafi y’umupaka wayo n’u Burundi, Tanzania n’u Rwanda.
Ubwoko bw’Abanyamulenge bwiganje cyane mu Ntara ya Kivu y’Amajyepfo, hafi y’inkombe z’Ikiyaga cya Tanganyika gihuza u Burundi na Tanzania hamwe n’agace k’Amajyaruguru ashyira Uburasirazuba bwa Zambia.
Politiki ya Congo yakunze kugenda ibagaragura, rimwe bakitwa abanyamahanga ubundi bakitwa abaturage bemewe ari nabyo byakomeje gukongeza kutarebwa neza n’abandi baturage biyumva nka kavukire ba Congo.
Amafoto: Internet
",https://m.igihe.com/politiki/article/ni-iki-cyihishe-inyuma-y-ubugizi-bwa-nabi-bwibasiye-abanyamulenge-muri-congo,Politics
Icyo impuguke zivuga ku mahanga akomeje kwiyegereza Afurika,"Abakuru b’ibihugu na za Guverinoma za Afurika baherutse guhurira mu Mujyi wa Sochi mu Burusiya, mu nama yahuzaga iki gihugu n’Umugabane wa Afurika yiga ku mubano w’impande zombi muri iki gihe ndetse no kwagura ubutwererane muri politiki, ubukungu, tekiniki n’umuco.
Abakuru b’ibihugu na za Guverinoma za Afurika baherutse guhurira mu Mujyi wa Sochi mu Burusiya, mu nama yahuzaga iki gihugu n’Umugabane wa Afurika yiga ku mubano w’impande zombi muri iki gihe ndetse no kwagura ubutwererane muri politiki, ubukungu, tekiniki n’umuco.
Iyi nama y’iminsi ibiri yabaye nyuma y’izindi zimaze kumenyererwa zirimo izihuza Umugabane wa Afurika n’Ubumwe bw’i Burayi, Afurika n’u Bufaransa, Afurika n’u Buhinde, Afurika n’u Bushinwa, Afurika n’ibindi bihugu by’ibihangange nka Leta Zunze Ubumwe za Amerika.
Umuntu yakwibaza icyo bivuze n’icyo bimaze kuba muri iyi myaka Umugabane wa Afurika uhanzwe amaso n’ibihugu by’ibihangange biharanira kuyobora Isi aho bidasiba guhamagaza abakuru b’ibihugu bya Afurika mu nama ziba zigamije kwiga ku mubano wihariye n’ubuhahirane hagati yabyo na Afurika.
Uburyo ibihugu by’i Burayi na Amerika bikomeje gushaka kwiyegereza Afurika ni imwe mu ngingo zaganiriweho mu kiganiro Isi ya None cyo kuri Radio Rwanda cyari cyatumiwemo impuguke mu miterere y’Isi na politiki mpuzamahanga zirimo Senateri Dr Havugimana Emmanuel, Alex Nizeyimana na Emery Nzirabatinya.
Senateri Dr Havugimana yavuze ko umutungo kamere hirya no hino ku Isi, uri kugenda ukendera aho usigaye ari muri Afurika ku buryo usanga hari ibihugu bimwe na bimwe nka Repubulika Iharanira Demokarasi ya Congo ifite amabuye y’agaciro, za Centrafrique, Guinée n’ahandi.
Kuki u Burusiya?
Kuva mu 2015, u Burusiya bwatangiye gusinyana amasezerano y’imikoranire n’ibihugu bya Afurika, aho bwasinye ajyanye n’ibya gisirikare n’ibihugu 21 ndetse mu myaka icumi ishize ubuhahirane hagati yabwo n’uyu mugabane bwavuye kuri miliyari 5.7 z’amadolari bugera kuri 20.4 z’amadolari mu 2018.
Nzirabatinya Emery yavuze ko mu myaka 20 ishize Perezida w’u Burusiya, Perezida Vladimir Putin, yasuye Afurika yo munsi y’Ubutayu bwa Sahara inshuro eshatu gusa nabwo yageraga muri Afurika y’Epfo.
Yakomeje agira ati “Muri izo nshuro eshatu aho yagiye ni mu gihugu kimwe gusa nabwo ku nyungu zigaragara, ahantu yibanze ahanini byari Afurika y’Amajyaruguru yari yaragiye muri Algeria na za Misiri. Aho umuntu yareba impamvu yabyo, ni ubukungu kamere.”
Mu 2018, nibwo Minisitiri w’Ububanyi n’Amahanga w’u Burusiya, Sergey Lavrov, yatangiye kugendera ibihugu byo munsi y’Ubutayu bwa Sahara ndetse aza no kugera mu Rwanda muri Kamena.
Nzirabatinya yavuze ko “bageze aho bikorera isuzuma basanga Abashinwa barabirangije kare, Abanyaburayi barabibonye kare, nk’ubu tuzi neza ko mu ntangiro za 2020, igihugu cy’u Bwongereza kizakorana inama na Afurika.”
Afurika ni umugeni uri kureshywa
Muri iki kinyejana cya 21, ibihugu bikomeye ku Isi, biri gushakira isoko muri Afurika. Nk’u Burusiya nicyo gihugu cya mbere gitanga ingano nyinshi ku Isi ariko nabwo hari ibyo budafite birimo n’ikawa n’ibindi biboneka muri Afurika gusa.
Nzirabatinya yagize ati “Ibyo bituma mvuga iki rero? Afurika ni umugeni mwiza warezwe neza uri kureshywa n’abasore bafite ifaranga. Ni ukuvuga ngo aba bantu bari kuza bakoze ubushakashatsi bwimbitse bazi ibyo dufite twe tutabizi ariko nabo badafite iwabo.”
Abahanga bavuga ko u Burusiya bushaka isoko muri Afurika ry’ibintu bitatu by’ingenzi aribyo ubuhanga bwa gisirikare n’ibikoresho kandi ibihugu byose byo ku Isi usanga bikeneye ubwirinzi.
Ikindi ni uguhagarara ku cyo bashaka bakakinambaho kandi iki gihugu cyateye imbere mu rwego rw’ingufu zaba izikomoka ku mashanyarazi n’amazi, ibi ariko bikajyana n’inganda zateye imbere.
Ubwo yatangizaga iyi nama ihuza Afurika n’u Burusiya, Perezida Vladimir Putin yabwiye abayobozi bitabiriye ko yifuza gukuba kabiri ubucuruzi u Burusiya bwakoreraga muri Afurika.
Yavuze ko icyifuzo cye ari uko u Burusiya bugirana umubano mwiza na Afurika ushingiye ku bwubahane, bitandukanye n’ibihugu by’i Burayi ashinja gukoresha igitugu n’iterabwoba kuri Afurika.
Kugeza ubu u Burusiya bufitanye umubano mu bya gisirikare n’ibihugu bisaga 30 bya Afurika.
",https://m.igihe.com/politiki/article/icyo-impuguke-zivuga-ku-mahanga-akomeje-kwiyegereza-afurika,Politics
Hong Kong yatangiye ibiganiro biganisha ku ishoramari ryayo mu Rwanda,"Inama y’iterambere ry’ubucuruzi muri Hong Kong yatangiye ibiganiro n’Urugaga rw’abikorera mu Rwanda (PSF) bigamije kureba uburyo Abanyarwanda bakorana ubucuruzi na Hong Kong mu buryo bworoshye.
Inama y’iterambere ry’ubucuruzi muri Hong Kong yatangiye ibiganiro n’Urugaga rw’abikorera mu Rwanda (PSF) bigamije kureba uburyo Abanyarwanda bakorana ubucuruzi na Hong Kong mu buryo bworoshye.
Ubwo bucuruzi bwitezweho korohereza inganda zo mu Rwanda gukurayo ibicuruzwa.
Umuyobozi mukuru ushinzwe ibikorwa muri PSF, Faustin Karasira, yavuze ko ibiganiro na Hong Kong bigamije kureba imikoranire n’u Rwanda harebwa uburyo abanyarwanda bakorana ubucuruzi na Hong Kong mu buryo bworoshye.
Hakazababo no gutumiza ibicuruzwa bizafasha inganda z’u Rwanda muri gahunda ya ‘Made in Rwanda’.
Ati “Mu mikoranire harimo kohereza ibintu hariya cyangwa mu gutumiza ibintu bikenewe hano cyane cyane bidufasha gutuma inganda zikora muri gahunda ya ‘Made in Rwanda’.”
Karasira yavuze ko mu mwaka utaha hari abashoramari mu nzego zitandukanye bagera kuri 200 bo muri Hong Kong bazitabira ibikorwa bizategurwa na PSF i Kigali, bizabahuza n’Abanyarwanda mu nzego zitandukanye bazashoramo imari.
Ati “Abo ngabo nibaza hano bizabafasha kureba ishoramari riri mu gihugu, ndetse n’ukuntu bakorana n’abandi bafatanyabikorwa hano mu Rwanda.”
Ku ruhande rwa Hong Kong, ngo gukorera mu Rwanda bizabafasha kugera mu bindi bihugu byo mu Karere k’a Afurika y’Iburasirazuba mu buryo bworoshye.
Hong kong isanzwe izwiho ubucuruzi bukomeye mu bijyanye n’ibiribwa ndetse n’ibinyobwa, ndetse igira imurikabikorwa mu bihugu bitandukanye. Mu biganiro irimo na PSF harimo no kuba imurikabikorwa nk’iryo ryazabera mu Rwanda.
Inama y’iterambere ry’ubucuruzi muri Hong Kong yashinzwe mu 1996 igamije guteza imbere ubucuruzi bwa Hong Kong n’ibigo byaho mu mahanga.
Daniel Lam ushinzwe ibikorwa bya Hong Kong mu burasirazuba bwo hagati no muri Afurika, yavuze ko u Rwanda ari isoko ryiza muri Afurika agendeye ku bukungu bwarwo mu myaka itanu ishize.
Ati “U Rwanda ni isoko ry’ingenzi muri Afurika. Tubona ari ngombwa guteza imbere ubufatanye mu by’ubukungu na Hong Kong.""
Umujyanama mu by’ubukungu muri ambasade ya Repubulika y’abaturage y’u Bushinwa mu Rwanda, Wang Jiaxin, yatangaje ko Hong Kong ari agace ko mu Bushinwa gafite ubukungu buteye imbere bitewe n’aho gaherereye.
Ati “Ndatekereza ko u Rwanda n’u Bushinwa bizaganira ukuntu imishinga mito n’icirirtse yaterwa inkunga kandi Hong Kong ni igihugu gifite ubunararibonye ku buryo bwo guteza imbere iyo mishinga, ni kimwe mu byo u Rwanda rwaganira na Hong Kong.”
Hong Kong ni igice cy’igihugu cy’u Bushinwa gifite imiyoborere yihariye, ntabwo ari igihugu cyigenga nubwo mu buzima bwayo ikora ibikorwa bya buri munsi nk’igihugu cyigenga.
Raporo y’umuryango w’ubukungu ku Isi yo mu 2018 yerekana ko Hong Kong ari iya kabiri mu kugira ibikorwa remezo. Ni iya karindwi mu bihugu bifite ubucuruzi bwagutse, ikaba ku mwanya wa munani mu bohereza ibicuruzwa byinshi mu mahanga.
Hong kong niyo icururuza ibiryo na divayi nyinshi ku mugabane wa Aziya, ikagira ubwato bunini bwa kane ku isi butwara ibicuruzwa. Mu 2018 yabashije kwinjiza miliyari $1000 zavuye mu bucuruzi.
Amafoto: Dushimimana Ami Pacifique
",https://m.igihe.com/politiki/amakuru/article/hong-kong-yatangiye-ibiganiro-biganisha-ku-ishoramari-ryayo-mu-rwanda,Politics
"Bombori bombori irakomeje muri RNC, uwari Umuvugizi wayo yeguye","Jean Paul Turayishimye wari Umuvugizi w’Umutwe w’iterabwoba ""RNC"" yeguye ku mwanya we nyuma y’iminsi ishize n’ubundi uvugwamo ibibazo, cyane icy’iburirwa irengero rya Ben Rutabana, umwe mu bayoboke bawo.
Jean Paul Turayishimye wari Umuvugizi w’Umutwe w’iterabwoba ""RNC"" yeguye ku mwanya we nyuma y’iminsi ishize n’ubundi uvugwamo ibibazo, cyane icy’iburirwa irengero rya Ben Rutabana, umwe mu bayoboke bawo.
Ubwegure bwa Turayishimye bwatangajwe na Gervais Condo usanzwe ari Umunyamabanga Mukuru wa RNC mu nyandiko yashyize ahagaragara ku wa 24 Ukwakira 2019. Nta mpamvu n’imwe yigeze itangazwa y’icyaba cyatumye ava kuri iyi mirimo, byatumye benshi mu basesenguzi mu bya politiki bemeza ko ""muri RNC bombori bombori ikomeje guca ibintu"".
Jean Paul Turayishimiye utuye i Boston muri Leta Zunze Ubumwe z’Amerika bivugwa ko ari we cyegera cya hafi cya Kayumba Nyamwasa, Umuyobozi Mukuru wa RNC utuye muri Afurika y’Epfo aho yahungiye ubutabera.
Afite uruhushya rwa burundu rwo gutura muri Amerika, ni umwe mu bikomerezwa bya RNC akaba umucurabwenge w’uwo mutwe haba mu migambi yo gutegura ibitero, muri make azwi nk’umuyobozi ukuriye ubutasi.
Ni umwe mu bacurabwenge w’ibitero bya grenade byibasiye Kigali mu 2010
Turayishimiye avugwaho kuba umwe mu bacurabwenge b’ibitero bya gerenade byahitanye inzirakarengane ndetse no kuba mu migambi mibisha igamije kwibasira u Rwanda.
Byagaragaye neza ubwo Nshimiyimana Joseph uzwi nka Camarade yagezwaga mu rukiko akurikiranyweho uruhare mu bitero bya grenade byagabwe mu isoko rya Kicukiro tariki 13 Nzeri 2013. Icyo gitero cyahitanye abantu babiri, batandatu barakomereka.
Nshimiyimana icyo gihe yivugiye ko yinjijwe muri ibyo bikorwa na Jean Paul Turayishimiye ndetse ko ari na we wamuhaye amabwiriza n’amafaranga yo kujya kugaba icyo gitero.
Jean Paul Turayishimiye ni na we wakoreshaga Joel Mutabazi n’abo bari bafatanyije barimo Caporal Kalisa mu mugambi wabo wapfubye wo guhitana Umukuru w’Igihugu.
Amakuru yemeza ko RNC yari yapanze kugaba igitero ku Mukuru w’Igihugu mu matora ya 2017 hagamijwe ‘guhungabanya abantu mu mutwe’. Icyo gikorwa ngo cyagombaga kujyana no kwangiza bimwe mu bikorwa remezo bikomeye ku buryo byari kugaragara ko Guverinoma itakibashije kugenzura igihugu.
Bivugwa kandi ko Turayishimiye yari yategetse ibyitso bya RNC i Kigali kumukusanyiriza amakuru yose ku bikorwaremezo nk’ibiraro n’ahandi muri Kigali kugira ngo bizagabirweho igitero rimwe, bituritswe mu gihe cy’amatora ya 2017.
Ngo imyitozo yo kugaba ibi bitero yagombaga kubera muri kimwe mu bihugu bituranyi by’u Rwanda. Mu myitozo hagomba kwigishwa uburyo bwo kugaba ibitero ukoresheje ibiturika.
Zimwe mu nyandiko z’inkiko ku manza zaciriwe i Kigali zigaragaza ko akazi ko gushaka abazatera za grenade kari kashinzwe uwitwa Patrick Rukundo, wahoze anakorera umutwe wa FDLR na RNC i Kampala.
Yifashishije kuba aba i Kampala hazwi nko mu ndiri y’abakozi ba RNC, Rukundo yahakoreraga yubaka agatsiko k’ibyitso bya RNC biri mu Rwanda.
Bivugwa ko ibitero mu matora ya Perezida byagombaga kugabwa mu byiciro bibiri. Icya mbere kwari ugushwanyaguza ibikorwa remezo bigateza akavuyo. Ibyo byari guha urwaho icyiciro cya kabiri. Ubwo nibwo abandi bantu bari kujya gukwirakwiza inyandiko ziriho ibihuha “Tracts” kugira ngo bakomeze guteza imidugararo, ubuyobozi bugaragare ko bwananiwe.
Turayishimye yagarutsweho mu rubanza rw’abo kwa Rwigara
Turayishimye Jean Paul yavuzwe mu rubanza rw’abo kwa Rwigara, aho Perezida w’Urukiko Rukuru yanamuhamagaje we na Thabita Gwiza, Mukangarambe Xaverine, Mushayija Edmond bakunze kwita Sacyanwa.
Yeguye mu gihe Ben Rutabana usanzwe ari komiseri muri RNC ushinzwe kongera ubushobozi amaze ukwezi aburiwe irengero ubwo yari mu rugendo yatangiye ku wa 5 Nzeri 2019 muri Uganda. Umuryango we uri mu rungabangabo rwo kubura uyu mugabo kuva mu kwezi gushize ubwo yajyaga mu bikorwa by’uwo mutwe muri Uganda, ugashinja Kayumba Nyamwasa n’abandi bayobozi bawo kuba inyuma y’ibura rye.
Urugendo rwe muri Uganda rwavuzwe bwa mbere n’umuryango we mu ibaruwa yasakaye isaba ubuyobozi bwa RNC kumugarura mu muryango.
Uruvunganzoka rw’ibibazo byugarije RNC rwiyongeraho uburyo ingabo zayo zari ziteguye kugaba ibitero-shuma ku Rwanda zanyukanyukiwe mu mashyamba ya Congo Kinshasa n’ingabo za FARDC, benshi muri bo bahasiga ubuzima, abandi barahambirwa, bazanwa mu Rwanda kwitaba ubutabera.
Indi nkuru wasoma: Umwiryane, gucikamo ibice n’umuvumba w’amarira; ibyaranze imyaka 8 RNC imaze ishinzwe
",https://m.igihe.com/politiki/article/bombori-bombori-irakomeje-muri-rnc-uwari-umuvugizi-wayo-yeguye,Politics
"Tariki 24 Ukwakira, intangiriro y’indunduro ya Mobutu Sese Seko wa Zaïre","Intambara ya mbere ya Congo ni imwe mu ntambara zikomeye zabayeho mu mateka ya Afurika ndetse ijya initirirwa kuba Intambara nyafurika ya mbere y’Isi kubera uburemere bwayo. Tariki 24 Ukwakira 1996 nibwo yanzitse.
Intambara ya mbere ya Congo ni imwe mu ntambara zikomeye zabayeho mu mateka ya Afurika ndetse ijya initirirwa kuba Intambara nyafurika ya mbere y’Isi kubera uburemere bwayo. Tariki 24 Ukwakira 1996 nibwo yanzitse.
Ni intambara ikomeye kuko niyo yashyize iherezo ku butegetsi bw’umunyagitugu Mobutu Sese Seko wari umaze imyaka 32 ayoboye Zaïre nk’urugo rwe, kugeza ubwo hari bamwe bari baramufashe nk’Imana cyangwa se umuntu utazapfa, nawe akabyuririraho akiyita Umwami wa Zaïre
Imyaka 32 ku butegetsi bwa Mobutu yayimaze yishakira abanzi ari nabo bamurunduye, haba imbere mu gihugu no ku rwego mpuzamahanga.
Mu myaka ya 1990, ubukungu bwa Zaïre bwari aharindimuka , aho umuturage yabonaga nibura amadolari atagera kuri magana atatu ku mwaka, ugize imyaka 49 akiriho akaba ari umurame.
Muri iyo myaka kandi Mobutu yari ku gitutu mpuzamahanga, aho ibihugu bikomeye byifuzaga kandi bigashyigikira impinduka n’amaraso mashya mu buyobozi bw’ibihugu bya Afurika, byasaga n’ibiyobowe cyami nta jambo abaturage bafite.
Ibihugu nka Leta Zunze Ubumwe za Amerika n’u Bufaransa byashyigikiye Mobutu mu mizo ya mbere, byari bitangiye kumukuraho amaboko bimutegeka gukuraho ubutegetsi bw’ishyaka rimwe, akemera amashyaka menshi.
Igisirikare cya Zaïre (FAZ) nacyo cyari aharindimuka kuko imyitwarire mibi yari ikigeze kure ahanini kubera kudahembwa no kutagira ubuyobozi buhamye, byatumaga bahuka mu baturage gusahura, bikongera isura mbi ya Mobutu mu baturage.
Binavugwa ko ngo hari ubwo Mobutu yigeze kubaza abasirikare be uburyo bataka kudahembwa kandi yarabahaye imbunda!.
Jenoside yakorewe Abatutsi, imbarutso y’indunduro ya Mobutu

Nyuma y’uko Ingabo zari iza FPR Inkotanyi zihagarikiye Jenoside yakorewe abatutsi mu Rwanda, Interahamwe n’ingabo za Leta bayishyize mu bikorwa bahise bahungira mu burasirazuba bwa Zaïre, hafi y’imbibi z’u Rwanda.
Ubusanzwe amategeko mpuzamahanga ntabwo yemera ko impunzi zishyirwa hafi y’umupaka w’igihugu zahunze, nyamara izavuye mu Rwanda zo zahawe rugari, maze ingabo zahoze ari iza Leta y’u Rwanda yakoze Jenoside, abahoze mu butegetsi n’abandi batangira kwisuganyiriza ku butaka bwa Zaïre ya Mobutu ngo bagaruke kugaba ibitero kuri Leta nshya yari imaze kujyaho mu Rwanda.
Inkunga ikomeye yatangwaga ivuye muri Guverinoma ya Zaïre yari iyobowe na Mobutu Sese Seko.
U Rwanda rwamenyesheje imiryango mpuzamahanga icyo kibazo ibyima amatwi, rufata umwanzuro wo kwambuka muri Zaïre gusenya inkambi impunzi zisuganyirizagamo ngo zigabe ibitero mu Rwanda, banashishikariza impunzi zabyifuzaga gutaha kuza.
Uko kwinjira k’u Rwanda muri Zaïre kwahaye ingufu indi mitwe itaravugaga rumwe na Leta ya Mobutu, nibwo umutwe wa Alliance des forces démocratiques pour la libération du Congo (AFDL) wari uyobowe na Laurent-Désiré Kabila watangije ibitero bihereye mu Burasirazuba bwa Zaïre maze ukomeza ujya gufata ubutegetsi i Kinshasa.
Intambara yahise yanzika, AFDL ishyigikiwe n’u Rwanda na Uganda, Angola, Eritrea, Ethiopia, Zambia na Zimbabwe n’inyeshyamba nka SPLA yashakaga ubwigenge bwa Sudani y’Epfo.
Kubera ubukene, ruswa n’ubwirasi muri Guverinoma ya Mobutu, abaturage benshi bagiye ku ruhande rw’inyeshyamba biba impinduramatwara kurusha uko byari intambara.
Uruhande rwa Mobutu rwagerageje kwirwanaho rushyigikiwe na Sudani ndetse n’Inyeshyamba za UNITA zashakaga ubutegetsi muri Angola. Ni nabyo byatumye Angola ishyigikira uruhande rwashakaga gukuraho Mobutu dore ko yo yaninjiyemo nyuma.
Mobutu wari no mu bihe bibi arembejwe na kanseri, yahaye ibiraka abacanshuro benshi bo kumufasha gusubiza inyuma inyeshyamba n’abari bazishyigikiye ariko biba iby’ubusa kuko umunsi ku munsi barushagaho kwegera umurwa mukuru Kinshasa.
Kwinjira kwa Angola mu ntambara noneho kongereye ingufu uruhande rwa Kabila rwarwanyaga Mobutu, ku buryo bugaragara barusha ingabo za Leta imbaraga.
Mu mezi ya nyuma y’urugamba, ingabo za Mobutu ntizari zigiteye ikibazo inyeshyamba ahubwo ikibazo cyasigaye ari ibikorwa remezo bike nk’imihanda byorohereza inyeshyamba kugera i Kinshasa.
Tariki 16 Gicurasi 1997, Mobutu wasaga n’uwabuze epfo na ruguru, yahunze igihugu, bucya Laurent Desire Kabila n’ingabo ze batangaza ko bafashe igihugu bashyiraho Guverinoma nshya.
Mobutu yabanje guhungiro muri Togo, avayo ajya muri Maroc ari naho yaje kugwa nyuma y’amezi ane azize kanseri y’ubugabo bw’epfo (Prostate cancer) tariki 7 Nzeri 1997.
Kabila amaze kujya ku butegetsi, yahindutse u Rwanda atangira gukorana n’abasize bakoze Jenoside na we atangira kubafasha ngo bazagaruke gutera u Rwanda. Nibyo byagejeje ku ntambara ya kabiri ya Congo.
",https://m.igihe.com/politiki/amateka-y-isi/article/tariki-24-ukwakira-intangiriro-y-indunduro-ya-mobutu-sese-seko-wa-zaire,Politics
Depite Munyangeyo Théogène yagizwe umuvugizi w’Ihuriro ry’Imitwe ya Politiki mu Rwanda,"Ihuriro Nyunguranabitekerezo ry’Imitwe ya Politiki mu Rwanda ryatoye Depite Munyangeyo Théogène kuribera Umuvugizi naho Musanabaganwa Eugenie atorerwa kuba umuvugizi wungirije waryo.
Ihuriro Nyunguranabitekerezo ry’Imitwe ya Politiki mu Rwanda ryatoye Depite Munyangeyo Théogène kuribera Umuvugizi naho Musanabaganwa Eugenie atorerwa kuba umuvugizi wungirije waryo.
Aba bombi batowe kuri uyu wa 24 Ukwakira 2019, mu nama rusange y’iri huriro yabereye ku cyicaro cyaryo ku Kacyiru.
Depite Munyangeyo ubarizwa mu ishyaka riharanira Ukwishyira ukizana kwa buri muntu(PL) yamamajwe kuri uyu mwanya wenyine atorwa ku majwi 100%, asimbura Depite Mukabunani Christine wo mu ishyaka PS Imberakuri.
Umuvugizi wungirije, Musanabaganwa Eugenie ubarizwa mu Ishyaka rya PSP wasimbuye Depite Mukama Abbas. We yatowe ku majwi 37 mu gihe Mukantagara bari bahanganye yagize amajwi atandatu.
Nyuma yo gutorwa, Depite Munyangeyo yabashimiye icyizere bamugiriye. Ati “Gahunda y’ibikorwa mwarayigennye, igisigaye ni ugufatanya kugira ngo twuse ikivi cy’uyu mwaka w’ingengo y’imari. Igisigaye ni ubufatanye kugira ngo dukomeze twubake igihugu cyacu.”
Yakomeje agira ati “Ikirimo gikomeye ni ugukomeza kubaka ubumenyi bw’abagize imitwe ya Politiki yemewe mu Rwanda uko ar 11. Tuzanaguma kugirana ibiganiro na Minisiteri zitandukanye nk’ikijyanye n’uko igihugu cyacu gihagaze muri Politiki y’ububanyi n’amahanga.”
Depite Munyangeyo asanzwe ayobora Komisiyo y’abadepite y’Ubukungu n‘Ubucuruzi.
Umuvugizi ndetse n’umwungirije b’iri huriro batorerwa kuyobora manda y’amezi atandatu atongerwa.
",https://m.igihe.com/politiki/article/depite-munyangeyo-theogene-yagizwe-umuvugizi-w-ihuriro-ry-imitwe-ya-politiki-mu,Politics
U Rwanda rutegereje ubutumire bwa Uganda ku nama ya kabiri yiga ku masezerano ya Luanda,"Iminsi 30 yemeranyijwe nk’igihe kizategerezwa ngo hakorwe inama ya kabiri yiga ku masezerano yasinywe hagati y’u Rwanda na Uganda yamaze gushira, hategerejwe ubutumire buzatuma intumwa z’u Rwanda zijya i Kampala mu nama ya kabiri.
Iminsi 30 yemeranyijwe nk’igihe kizategerezwa ngo hakorwe inama ya kabiri yiga ku masezerano yasinywe hagati y’u Rwanda na Uganda yamaze gushira, hategerejwe ubutumire buzatuma intumwa z’u Rwanda zijya i Kampala mu nama ya kabiri.
Ni amasezerano yasinyiwe i Luanda muri Angola ku wa 21 Kanama hagati y’u Rwanda na Uganda, agamije guhosha ubwumvikane buke bumaze iminsi hagati y’ibihugu byombi.
Ku wa 16 Nzeri nibwo habaye inama ya mbere ya Komisiyo ihuriweho n’u Rwanda na Uganda, iteganywa n’amasezerano ya Luanda, yashyiriweho gucoca ibibazo bikomeje guteza umwuka mubi hagati y’ibi bihugu by’ibituranyi.
Iyi nama yabereye muri Minisiteri y’Ububanyi n’Amahanga y’u Rwanda yiga ku bibazo birimo ko Uganda icumbikira imitwe igamije kuruhungabanyiriza umutekano, gukorera iyicarubozo Abanyarwanda no kubangamira ubucuruzi bwarwo.
Itsinda ry’u Rwanda ryari riyobowe n’Umunyamabanga wa Leta muri Minisiteri y’Ububanyi n’amahanga, Nduhungirehe Olivier, Ambasaderi w’u Rwanda muri Uganda Maj General Frank Mugambage; Minisitiri w’ubutabera akaba n’Intumwa nkuru ya Leta, Johnston Busingye, Minisitiri w’ubutegetsi bw’igihugu, Prof Shyaka Anastase, Umunyamabanga Mukuru w’Urwego rw’igihugu rushinzwe Iperereza n’Umutekano, NISS, Major General Joseph Nzabamwita n’Umuyobozi Mukuru Ushinzwe Iperereza ryo hanze y’igihugu n’umutekano, Col Anaclet Kalibata.
Ni mu gihe ku ruhande rwa Uganda hari Minisitiri w’Ububanyi n’amahanga, Sam Kutesa, Minisitiri w’umutekano Gen. J.J Odongo Abu, Umuyobozi mu Biro bya Perezida Yoweri Museveni, Amb Joseph Ocwet, Intumwa nkuru ya Leta William Byaruhanga na Ambasaderi wa Uganda mu Rwanda Oliver Wonekha.
Mu myanzuro yayo harimo ko inama ikurikiraho yo kureba aho ishyirwa mu bikorwa ry’amasezerano rigeze, izaba nyuma y’iminsi 30 uhereye igihe inama ya mbere yabereye. Ubu iyo minsi imaze kurengaho ine, u Rwanda rutegereje ubutumire.
Nduhungirehe kuri iki Cyumweru yabwiye IGIHE ati ""Abanya-Uganda nibo bagomba gutanga ubutumire, twe ntabwo ari twe dutumira.”
Bijyanye n’imyanzuro yafatiwe mu nama yabereye i Kigali, Nduhungirehe avuga ""nta kintu gishya kirabaho"".
Mu nama ya mbere u Rwanda rwahaye Uganda urutonde rw’Abanyarwanda bafungiwe muri icyo gihugu, yemera kugenzura ayo makuru hagamijwe ko abari kuri urwo rutonde banyuzwa mu nzira zigenwa z’ubutabera, no kurekura abo bizagaragara ko nta bimenyetso bihari cyangwa ibyaha bakurikiranwaho.
Ubwo buryo kandi ngo ni nabwo byari byemeranyijwe ko bugomba gukoreshwa ku baturage b’ibihugu byombi.
Mu 2017 nibwo Abanyarwanda batangiye gufatwa bagakorerwa iyicarubozo, abandi bagafungwa mu buryo bunyuranyije n’amategeko, bashinjwa kuba intasi z’u Rwanda. Icyo kibazo cyanahuriranye n’uko ubucuruzi bw’Abanyarwanda muri Uganda bwari bukomeje kubangamirwa, ndetse Uganda igashinjwa gutera inkunga imitwe yitwaje intwaro igamije guhungabanya umutekano w’u Rwanda.
Ni impamvu zatumye u Rwanda rugira abaturage barwo inama yo ""kutajya muri Uganda.""
",https://m.igihe.com/politiki/amakuru/article/u-rwanda-rutegereje-ubutumire-bwa-uganda-ku-nama-ya-kabiri-yiga-ku-masezerano,Politics
U Bwongereza bwasabye EU kongererwa igihe mbere ya Brexit	,"Minisitiri w’Intebe w’u Bwongereza Boris Johnson, yandikiye Umuryango w’Ubumwe bw’u Burayi, EU, asaba ko igihugu cye cyongererwa igihe cyo kuva muri uyu muryango, mu gihe byari biteganyije ko itariki ntarengwa ari iya 31 Ukwakira uyu mwaka.
Minisitiri w’Intebe w’u Bwongereza Boris Johnson, yandikiye Umuryango w’Ubumwe bw’u Burayi, EU, asaba ko igihugu cye cyongererwa igihe cyo kuva muri uyu muryango, mu gihe byari biteganyije ko itariki ntarengwa ari iya 31 Ukwakira uyu mwaka.
Icyatunguranye ni uburyo Minisitiri w’Intebe Johnson yanze gushyira umukono we kuri iyo baruwa, ahubwo iherekezwa n’ibaruwa ya kabiri noneho yasinyeho, bwo avuga ko ku ruhande rwe bwite, kongera igihe byaba ari ikosa, nk’uko BBC yabitangaje.
Gusaba iki gihe Minisitiri w’Intebe Johnson yabikoreshejwe n’itegeko abadepite batoye muri Nzeri, ko agomba gusaba EU ko u Bwongereza bwagutse bwongererwa igihe cyo kwitegura kuva muri EU, igihe cyose itariki ya 19 Ukwakira yagera hataremezwa bizadusubirwaho amasezerano y’imikoranire yabwo na EU, cyangwa ngo habe hafashwe umwanzuro ko nta masezerano azabaho.
Iyo baruwa hari aho igira iti “U Bwongereza bwagutse bwifuza ko icyo gihe cyarangira ku wa 21 Mutarama 2020 saa tanu z’ijoro GMT. Mu gihe impande bireba zaba zimaze kwemeranya ku masezerano mbere y’iyo tariki, Guverinoma yifuza ko icyo gihe cyarangizwa mbere y’iyo tariki.”
Perezida wa Komisiyo ya EU, Donald Tusk yanditse kuri Twitter ko yakiriye ibaruwa y’ubwo busabe. Yavuze ko agiye kuvugisha abayobozi b’ibihugu bya EU, ku gisubizo gikwiye.
Ibaruwa ya Johnson ivuga ko Guverinoma y’icyo gihugu igiye guhita ikurikirana ko ibigize amasezerano u Bwongereza buheruka kwemeranyaho na EU, byahita bihindurwa umushinga w’itegeko rikanatorwa, kandi ko bigomba gukorwa mbere y’itariki 31 Ukwakira, u Bwongereza bukava muri EU nyuma y’ubusabe abaturage banyujije muri Kamarampaka mu 2016.
Johnson yaherukaga kuvuga ko azakora uko ashoboye kose u Bwongereza bukava muri EU bidasabye kongera kongererwa igihe, ku buryo ku bwe, yari yiteguye ko bwava muri uyu muryango nta n’amasezerano y’imikoranire yemejwe. Ni ibintu abadepite bakomeje kurwanya.
Bimwe mu by’ibanze Johnson yemeranyijeho na EU mu masezerano yo gutandukana kw’impande zombi, bijya gusa n’ibyo Theresa May yasimbuye yagezeho mu mwaka ushize, uretse impinduka zigaragara ku ikoreshwa ry’umupaka wa Ireland ya Ruguru.
Biteganywa ko u Bwongereza buzakomeza kugendera ku mategeko ya EU kugeza mu mpera za 2020 ndetse bishobora no kurengaho, kugira ngo ibikorwa by’ubucuruzi bihabwe umwanya uhagije wo kwitegura.
U Bwongereza kandi buzishyura nibura miliyari £33 yo gutandukana na EU, ndetse uburenganzira bw’abaturage ba EU baba mu Bwongereza cyangwa ubw’Abongereza bari muri EU, buzakomeza kubahirizwa.
Bimwe mu byahindutse ni ikoreshwa ry’umupaka Ireland ya Ruguru (iri mu Bwongereza bwagutse) ihuriraho na Repubulika ya Ireland (iri muri EU). Biteganywa ko nyuma ya Brexit, ari wo mupaka rukumbi uzaba uhuza u Bwongereza bwagutse na EU ukoresheje inzira y’ubutaka.
Uwo mupaka uzakomeza kugendera ku mategeko agenga isoko rusange rya EU; mu gihe Ireland ya Ruguru izakomeza kugendera ku mategeko y’u Bwongereza bwagutse agenga za gasutamo, ikazagenda ininjizwa mu masezerano yose y’ubucuruzi u Bwongereza buzasinya nyuma ya Brexit.
Biteganywa kandi ko komisiyo ihuriweho izemeza ibicuruzwa byemerewe kujya ku isoko rusange, u Bwongereza bukazajya bwakira imisoro yabyo mu izina rya EU.
",https://m.igihe.com/politiki/amakuru/article/u-bwongereza-bwasabye-eu-kongererwa-igihe-mbere-ya-brexit,Politics
Hahishuwe ko Ben Rutabana ari muri Uganda,"Amakuru mashya yagiye hanze, ahamya ko Ben Rutabana ari muri Uganda kuva mu gihe gishize kirenga ukwezi, nyuma yo kuburirwa irengero bigatuma umuryango we ukomeza gutabaza, ukanandika ibaruwa usaba RNC kumurekura cyangwa ukavuga ibyo umurega.
Amakuru mashya yagiye hanze, ahamya ko Ben Rutabana ari muri Uganda kuva mu gihe gishize kirenga ukwezi, nyuma yo kuburirwa irengero bigatuma umuryango we ukomeza gutabaza, ukanandika ibaruwa usaba RNC kumurekura cyangwa ukavuga ibyo umurega.
Ben Rutabana usanzwe ari komiseri muri RNC ushinzwe kongera ubushobozi, ari muri Uganda aho yatangiye urugendo rwe ku wa 5 Nzeri 2019.
Urugendo rwe muri Uganda rwavuzwe bwa mbere n’umuryango we mu ibaruwa yasakaye isaba ubuyobozi bwa RNC kumugarura mu muryango, ndetse umugore aza kujya kuri radio BBC yemeza ibiyikubiyemo.
Nk’uko The New Times yabitangaje, amakuru avuga ko ubwo Rutabana yageraga muri Uganda yakiriwe na Dr. Sam Ruvuma, umunyamuryango ukomeye muri RNC, n’abofisiye bo mu rwego rw’iperereza rwa gisirikare muri Uganda, CMI. Gusa ku wa 8 Nzeri 2018, umuryango wa Rutabana uvuga ko utongeye kuvugana nawe.
Mu kiganiro na BBC, Diane Rutabana yashimangiye ibyo we n’umuryango we banditse mu ibaruwa. Yavuze ko muramu wa Kayumba Nyamwasa, Frank Ntwari, usanzwe ari komiseri ushinzwe urubyiruko muri RNC, yari ateye inkeke umugabo we.
Mu kiganiro cyo ku itariki 7 Ukwakira 2019, Diane yagize ati “Ben yambwiye ko afitanye ibibazo bikomeye na Ntwari, kandi ko yari amufitiye impungenge.”
Ibaruwa yanditswe n’umuryango wa Rutabana igenewe “umuhuzabikorwa mukuru” wa RNC, Jerome Nayigiziki, igaragaza urugendo rwa Ben Rutabana guhera ava i Burayi. Ivuga ko yahagurutse ku wa Gatatu tariki 4 Nzeri 2019 n’indege ya Emirates, agana ku kibuga cy’indege cya Entebbe muri Uganda, ahagera ku wa 5 Nzeri 2019 nyuma yo guhagarara gato i Dubai.
Ikomeza ivuga ko “mbere yo guhaguruka, Rutabana yabwiye umugore we, umuryango n’inshuti ze za hafi ku mpungenge afite ku mutekano we kubera ukutemeranya” na Kayumba Nyamwasa na muramu we Frank Ntwari, nk’uko ibaruwa yanditswe n’umuryango ibivuga.
Byongeye, umuryango ushimangira ko urugendo rwa Rutabana “rwahuriranye” n’uko Ntwari yari muri Uganda. Amakuru ahamya koko ko Ntwali yari i Kampala hagati ya tariki 24 Kanama na 10 Nzeri.
Umugore wa Rutabana avuga ko bakomeje kuvugana kuri telefoni ubwo yageraga Entebbe, kuva kuri iyo tariki (5 Nzeri) kugeza ku wa 8 Nzeri, ubwo itumanaho ryahagararaga.
Uruzinduko rwa Rutabana muri Uganda ubwarwo si ikintu kidasanzwe. Ntabwo yari inshuro ya mbere Rutabana ushinzwe kongera ubushobozi muri RNC yari asuye Uganda, cyangwa ngo yakirwe n’abayobozi bagenzi be ba RNC n’ab’inzego z’iperereza rya gisirikare.
Ubwo bavaga Entebbe, uwo munsi banagiye i Mbarara, amakuru akemeza ko bahuye n’abayobozi ba RNC barimo Pasiteri Deo Nyirigira n’umuhungu we Felix Mwizerwa, bari kumwe na Ruvuma n’abakozi ba CMI bajyanye kwakira Rutabana ku kibuga cy’indege, i Entebbe. Aho hari na Maj. Fred Kasimoni Mushambo, ukuriye CMI i Mbarara.
Pasiteri Nyirigira n’umuhungu we Mwizerwa bakomeje kuba ku isonga mu bikorwa byo kwinjiza abarwanyi bashya muri RNC mu burengerazuba bwa Uganda, kandi bakorana bya hafi n’umuyobozi mukuru w’ibikorwa by’iterabwoba bya RNC, Kayumba Nyamwasa.
The New Times ivuga ko mu icukumbura yakoze, yamenye ko ubwo Rutabana yavuganaga n’umugore we, icyo gihe yakoreshaga telefoni ya Sam Ruvuma, bari i Mbarara. Ni mbere gato y’uko Rutabana atongera kuvugisha umuryango we. Byateje igishyika mu muryango we ubwo ibyumweru byashiraga nta jwi rye barongera kumva.
Amakuru ahuriza kukuba hashize igihe hari umwiryane muri RNC, hagashyirwa mu majwi agatsiko ka Nyamwasa kagizwe na we, umuvandimwe we Ntwari n’uwitwa Sande Mugisha, bahanganye na Rutabana. Amakuru ava ahantu hatandukanye agaragaza impamvu nyakuri zatumye Nyamwasa n’agatsiko ke muri RNC bijundika Rutabana.
Icya mbere, Rutabana yakomeje kutumva impamvu Nyamwasa akomeje kugira ubuyobozi bwa RNC nk’akazu k’umuryango we, n’uburyo “yari akomeje kwikubira ifatwa ry’ibyemezo byose.” Rutabana kandi yakomeje kwibaza impamvu Nyamwasa akomeje gushyira Ntwari na Sande Mugisha “mu bikorwa byose bikomeye bya RNC”, mu gihe mu maso ya Rutabana, ari “abana”.
Uwatanze amakuru yakomeje ati “Nyamwasa n’abahungu be banze cyane Rutabana, by’umwihariko kubera gukomeza kwibaza ku buryo Nyamwasa akoresha nabi umutungo ukwiye gufasha RNC nk’ishyaka.”
Hashize igihe Nyamwasa ashinjwa n’amatsinda atandukanye ya RNC binyuze kuri internet, kunyereza umutungo w’ishyaka ryabo. Bivugwa ko amafaranga ya RNC yaba akomeje kuyashora mu bikorwa bye bwite muri Pretoria, na Maputo muri Mozambique.
Ibintu byarushijeho kuba bibi hagati ya Rutabana n’agatsiko ka Nyamwasa. Uwo yaje gutera ubwoba Rutabana ko “azatabwa muri yombi umunsi yongeye gukandagiza ikirenge muri Uganda,” nk’uko ibaruwa y’umuryango we ibigaragaza.
Umugore wa Rutabana agaruka ku bintu byihariye mu kiganiro na BBC, kimwe no mu ibaruwa. Ati “Ntabwo iterabwoba ryabo bakirigira ibanga! Babivuga ku mugaragaro ntacyo bahisha.” Nubwo hari izo mpungenge zose, Rutabana yabirenzeho ajya muri Uganda.
Amakuru avuga ko yari akigendera ku cyizere cyo kuba yari amenyereye muri Uganda, kandi yafatwaga neza na Guverinoma y’icyo gihugu kimwe n’inzego z’umutekano zacyo, yibwira ko ibintu birakomeza kuba nk’ibisanzwe.
Ntabwo ari ibanga ko Kampala itera inkunga ibikorwa bya RNC. Harimo ubufasha mu kwinjiza abanyamuryango bashya bigizwemo uruhare na CMI cyangwa ISO (Urwego rw’iperereza ry’imbere mu gihugu); ndetse abayobozi ba RNC bakirizwa yombi mu gihugu, nka Charlotte Mukankusi, Eugene Gasana na Tribert Rujugiro.
Rutabana yari muri Uganda no muri Nzeri umwaka ushize nk”umushyitsi udasanzwe” w’umuyobozi wa ISO, Col. (Rtd) Kaka Bagyenda. Rutabana yahawe icyubahiro gihabwa umushyitsi w’icyubahiro w’igihugu, nk’uko amakuru abihamya. Su-Liyetona Jack Erasmus Nsangiranabo, umukozi wa ISO ni we wari ushinzwe kumwitaho.
Amakuru ajyanye n’urugendo avuga ko Rutabana yari muri Uganda ngo yirebere ibikorwa byo kwinjiza abarwanyi bashya mu bikorwa by’iterabwoba. Nta wundi utari Maj. Fred Kasimoni Mushambo, umuyobozi ushinzwe ubutasi muri Diviziyo ya kabiri ya UPDF muri Mbarara, ubwe wamufashe akamujyana gusura ibyo bikorwa, ngo ahure n’abakimara kwinjizwa muri RNC, abatere imbaraga anabashishikarize gukomeza gushaka abandi.
Mu bashinzwe iperereza muri Uganda RNC ifitemo ijambo rikomeye, nk’uko bigaragazwa n’urugero rwo mu Ukuboza 2017, ubwo polisi ya Uganda ahitwa Kikagati- ku mupaka wa Tanzania- yafataga abanyarwanda 46 bagenderaga ku mpapuro mpimbano.
Inzego zishinzwe abinjira n’abasohoka zagize amakenga ubwo itsinda rigari, riri mu modoka imwe, ryerekanye ibyangombwa rivuga ko bagiye mu Burundi mu bijyanye n’iyobokamana.
Mu gukomeza kubazwa, baje kwemera ko bagiye mu myitozo ya RNC mu nkambi za Minembwe muri Kivu y’amajyepfo, muri Repubulika ya Demokarasi ya Congo. Polisi ya Uganda yari itarinjira mu bikorwa byo kubangamira umutekano w’u Rwanda, inzego z’umutekano zisesengura icyo kibazo. Polisi yanzuye ko bagomba gutabwa muri yombi.
Nk’uko abakozi b’urwego rw’abinjira n’abasohoka babitangaje, polisi yavugaga ko bose bagomba gufatwa, ariko umuntu umwe byaje kumenyekana ko ari Captain Charles Byaruhanga ukorera CMI, aza kutabyumva kimwe n’abashinzwe umutekano. Yavugaga ko bakwiye kureka abo barwanyi bagakomeza.
Yaje kuvugira hejuru ati “Amategeko aturutse hejuru ni uko aba bantu bagomba kwemererwa gukomeza urugendo!”
Polisi yaratsimbaraye irabafata, kimwe na Dr Ruvuma wari wagerageje gucika. Byaje gutangazwa ko Ruvuma na Felix Mwizerwa aribo bashakishije abo bantu bafatanyije na CMI, babafasha kubona impapuro mpimbano z’inzira. Polisi yarabafunze ndetse ibakorera dosiye bashinjwa ibyaha by’iterabwoba.
Ruvuma yaje gufungirwa muri gereza ya Nalufenya. Nyamara nubwo abapolisi bakoraga akazi kabo, abantu bamwe mu nzego zo hejuru bari bahugiye mu kugatesha agaciro.
Umuyobozi wa CMI, Brig. Abel Kandiho ari nawe wakomeje gutanga “amategeko aturutse hejuru” yo kureka abo basore bagakomeza (hatitawe ku byangombwa by’ibihimbano), yari akomeje gukora ibishoboka ngo abafashwe bose barekurwe.
Kubijyanye na Ruvuma, byaje kujya ahabona ko “itegeko riturutse hejuru” ryatumye ahita arekurwa. Nyuma gato, abari bafashwe bose bararekuwe, bakomeza urugendo bagana i Minembwe.
Nta gushidikanya ko Rutabana ari muri Uganda: uburyo asanzwe ahasura, ubuhamya bw’umugore we n’uburyo bavuganye ari muri icyo gihugu n’uburyo yakiriwe n’abayobozi ba RNC barimo Sam Ruvuma n’abakozi ba CMI ku kibuga cy’indege n’i Mbarara.
Ndetse no kugerageza kujijisha kw’abayobozi ba RNC nka Gervais Condo, “umunyamabanga mukuru w’iri tsinda”, ubwabyo bigaragaza ko Rutabana ari muri Uganda.
Condo yagiye arya indimi, akavugira hejuru nta bisubizo afite ubwo radiyo BBC yamubazaga mu kiganiro bagiranye. Uwamubazaga ati “Uravuga ko utazi aho ari, ariko RNC yamwakiriye muri Uganda, hamwe n’abanya-Uganda?” Condo ntiyabihakanye. Ahubwo yakomezaga asubiramo ati “bamubonye mu karere.”
Kuba Rutabana ari muri Uganda ni ikindi kimenyetso cy’uburyo icyo gihugu gikomeje kurenga ku masezerano yasinyiwe i Luanda muri Angola hagati y’u Rwanda na Uganda, ateganya ibirimo ko impande zombi zigomba “guhagarika ibikorwa byose bihungabanya ikindi gihugu,”
",https://m.igihe.com/politiki/amakuru/article/hahishuwe-ko-ben-rutabana-ari-muri-uganda,Politics
Amashyushyu ni yose! Intebe enye muri Guverinoma zitegereje abazicazwamo,"Mu gihe cy’amezi macye ashize hari bamwe mu bayobozi muri guverinoma bagiye bahabwa indi myanya magingo aya batarasimburwa. Iyi myanya igera kuri ine ni ya yindi itajya ipiganirwa, yewe nta n’ibizamini abayishyirwamo babanza gukora, umwanzuro wa nyuma ufatwa na Perezida nyir’ubwite yabigiyeho inama na Minisitiri w’Intebe, bigatangazwa kenshi na kenshi mu buryo buba busa n’ubutunguranye. Kuri ubu amaso ahanzwe ku kumenya bene umugisha bazahabwa icyizere n’Umukuru w’Igihugu.
Mu gihe cy’amezi macye ashize hari bamwe mu bayobozi muri guverinoma bagiye bahabwa indi myanya magingo aya batarasimburwa. Iyi myanya igera kuri ine ni ya yindi itajya ipiganirwa, yewe nta n’ibizamini abayishyirwamo babanza gukora, umwanzuro wa nyuma ufatwa na Perezida nyir’ubwite yabigiyeho inama na Minisitiri w’Intebe, bigatangazwa kenshi na kenshi mu buryo buba busa n’ubutunguranye. Kuri ubu amaso ahanzwe ku kumenya bene umugisha bazahabwa icyizere n’Umukuru w’Igihugu.
Kuba hari imyanya ine yose muri guverinoma itegereje gushyirwamo abayobozi bashya, hanze aha amatsiko ni yose! Yaba ku baturage basanzwe, cyane bamwe baba bakurikiranira hafi politiki yo mu gihugu, byagera ku bakozi ba leta ndetse n’abandi biyumvamo ubushobozi bwo kuba babasha kwitwara neza muri iriya myanya ho bikaba akarusho.
Buri gihe iyo hategerejwe impinduka muri Guverinoma, buri wese ushoboye aba ategereje n’amatsiko menshi kumva ko izina rye ryaba riri mubo Umukuru w’Igihugu yaba yagiriye icyizere. Bamwe muri aba usanga basanzwe mu myanya ya leta ariko bahora bashakisha uko babona amanota meza, bityo bakaba bazamurwa mu ntera.
Abandi usanga ari bamwe baba bamaze igihe ku gatebe, mu bihe nk’ibi ugasanga barwaye ibicuro bikeka ko baba bari bugarurwe mu kazi, hari n’abandi baba batarigeze bakora muri leta ariko baba biyumvamo inyota yo gukorera igihugu mu myanya y’ubuyobozi nk’iriya, nabo ni benshi.
Ku bemeramana bayobotse amadini y’abanyamwuka bo biba ari ibindi bindi muri ibi bihe. Abo Pasiteri yahanuriye ko bazaba ba Minisitiri, Umunyamabanga wa Leta cyangwa Umunyamabanga Uhoraho muri minisiteri runaka baba biteguye kuririmba ya makorasi ya ‘Yari yarabitubwiye, yari yarabivuze’, iyo bitabaye kuri iyi nshuro, bitabaza izivuga ngo ‘bitinde bitebuke’ cyangwa za ‘ntibeshya’ ntiziba ziva mu kanwa.
Ubu ni ko bimeze rero kuko hari imyanya ine ikeneye abakozi muri Guverinoma. Abantu batekereza kuri aka kazi mu buryo bwinshi, yaba koko kujya gukorera igihugu muri iyi myanya yo hejuru cyangwa se kuryoherwa n’icyubahiro itanga n’ibijyana nacyo.
Hari uhita atangira kubara muri ubu buryo, akareba ibigenerwa abanyapolitiki bari mu cyiciro cya D mu bijyanye n’amikoro. Ku batabizi, icyiciro cya D kibarizwamo ba Minisitiri, Abanyamabanga ba Leta, abandi bagize Guverinoma, Umuyobozi w’Umujyi wa Kigali na ba Guverineri.
Abaminisitiri n’abandi bagize Guverinoma bashobora gushyirwaho na Perezida wa Repubulika bagenerwa buri wese umushahara mbumbe w’umurimo buri kwezi ungana na 2.534.861 Frw. Ubu wasanga hari abatangiye kuyatera imirwi, ibicuro byababanye byinshi mu biganza!
Bagenerwa kandi amafaranga y’icumbi angana na 500 000 Frw buri kwezi, ayo kwakira abashyitsi 300 000 Frw, itumanaho ryo mu biro 100 000 Frw.
Banagenerwa kandi internet ngendanwa ya 40 000 Frw buri kwezi, itumanaho rya telefoni ngendanwa 150 000 Frw n’amafaranga yo kugura ibikoresho byo mu nzu angana na 5 000 000 Frw atangwa rimwe, n’uburinzi.
Kera bwo banagenerwaga imodoka zimwe dukunze kwita V8 ariko ubu siko bikimeze kuko bahabwa inguzanyo bakazazishyura.
Ni nde uri bwinjizwe muri Minispoc, Minaloc, Mininfra na Migeprof?
Guverinoma y’u Rwanda muri iyi minsi ifite imyanya ine yari isanzwemo abakozi harimo batatu bo ku rwego rwa Minisitiri ariko batakirimo kubera izindi nshingano.
Aho harimo nka Minisitiri w’Umuco na Siporo aho Nyirasafari Espérance wari uri muri uyu mwanya yagizwe Umusenateri; Umunyamabanga wa Leta muri Minisiteri y’Ubutegetsi bw’Igihugu ushinzwe Imibereho Myiza y’Abaturage ugomba gusimbura Dr Alvera Mukabaramba nawe wagizwe Umusenateri.
Hari kandi Umunyamabanga wa Leta muri Minisiteri y’Ibikorwaremezo ushinzwe Gutwara Abantu n’Ibintu ugomba gusimbura Uwihanganye Jean de Dieu wagizwe Ambasaderi w’u Rwanda muri Singapore, n’Umunyamabanga Uhoraho muri Migeprof ugomba gusimbura Umutoni Gatsinzi Nadine watorewe kuba Umuyobozi wungirije w’Umujyi wa Kigali.
Iyi yose ni imyanya idahatanirwa kuko Umukuru w’Igihugu abigiriwemo inama na Minisitiri w’Intebe, areba ubushobozi bw’abanyarwanda bose, agahitamo umwe aha inshingano mu mwanya runaka.
Uretse ko nta n’uwakwirengagiza ko hari ubwo, bitewe n’icyerekezo igihugu gifite, hari igihe umwanya runaka udahita uhabwa umuyobozi, igihe bigaragara ko inshingano ze zishobora gukorwa n’izindi nzego kandi umuvuduko igihugu kiriho ntuhungabane.
Hari benshi baba bishyize mu myanya rero n’ababa bavugira mu matamatama bibaza uzicazwa muri iyo ntebe mu gihe kitazwi, abandi nabo bari kuhanya ngo barebe ko baterwa iteka.
Nubwo hatajya havugwa ibyagendeweho, icyerekezo cy’igihugu kirigaragaza. Perezida Kagame yavuze ko iyi manda izaba umwihariko ku rubyiruko, bikanakubitana n’uko u Rwanda rwimakaza ihame ry’uburinganire aho abagore badahezwa na mba; bisobanuye ko dushobora kubona iyi myanya yose ihawe nk’abagore tugakomeza kwesa imihigo.
Kuri ubu muri Guverinoma y’u Rwanda, Abaminisitiri b’abagore bari ku kigero cya 58%, ni icyerekezo gishimwa n’Isi.
Uburyo abayobozi bashyirwa mu myanya muri leta, akenshi biratungurana. Kugera ku munota wa nyuma usanga ari ibintu byakozwe mu bwiru ku buryo biba bizwi n’Umukuru w’Igihugu na Minisitiri w’Intebe, ibi ni nako bigenda mu gihe abayobozi bagiye gukurwa ku myanya.
Guverinoma y’uyu munsi yuzuyemo amasura mashya
Impinduka muri Guverinoma y’u Rwanda ni ibintu bimaze kumenyerwa, isaha iyo ariyo yose buri wese aba yiteze ko hashobora kumenyekana amakuru mashya amuvugaho ko yasimbuwe cyangwa se ko yahawe indi mirimo. Ni impinduka zitangazwa binyuze mu iteka rya Perezida wa Repubulika.
Nka Guverinoma yariho mu mpera za manda ya kabiri ya Perezida wa Repubulika mu 2017, ubu urebye amasura yabo, abenshi twamaze kubibagirwa mu ruhando rwa politiki kuko ubu basigaye bakora ibindi, abandi bayobotse iy’ishuri kugira ngo bakarishye ubwenge.
Batandatu, ni wo mubare w’abaminisitiri bari muri Guverinoma uyu munsi bari bayirimo mu mpera za manda ya Perezida Kagame mu 2017; naho 11 nibo ba Minisitiri batakiri muri Guverinoma Perezida Kagame yatangiranye iyi manda.
Barindwi bari abanyamabanga ba leta [manda ya Perezida Kagame itangira mu 2017] nabo ntibakiri muri iyi myanya, gusa muri bo babiri bazamuwe mu ntera bagirwa abaminisitiri. Batatu niwo mubare w’abavuye muri Guverinoma yatangajwe na Perezida wa Repubulika mu Ukwakira 2018 biyongeraho Umunyamabanga Uhoraho umwe wahinduriwe inshingano.
Nubwo ari imyanya ine itarimo abayobozi, nta kibujije ko n’abasanzwe bari muri Guverinoma harimo abashobora kuba basimburwa, yewe nta n’uzi isaha n’umunsi izi mpinduka zizabera, bizwi n’Umukuru w’Igihugu wenyine. Ku bafite ibicuro, amahirwe masa!
",https://m.igihe.com/politiki/article/amashyushyu-ni-yose-intebe-enye-muri-guverinoma-zitegereje-abazicazwamo,Politics
Rurageretse hagati y’umugore wa Ben Rutabana n’abayobozi ba RNC,"Umugore wa Ben Rutabana, Diane Rutabana, yatangiye kotsa igitutu abayobozi b’umutwe w’iterabwoba wa RNC, abasaba kumubwira mu maguru mashya aho umugabo we ari nyuma y’ukwezi kurenga aburiwe irengero.
Umugore wa Ben Rutabana, Diane Rutabana, yatangiye kotsa igitutu abayobozi b’umutwe w’iterabwoba wa RNC, abasaba kumubwira mu maguru mashya aho umugabo we ari nyuma y’ukwezi kurenga aburiwe irengero.
Ni ubwa mbere Diane Rutabana yumvikanye ubwe asaba ubuyobozi bwa RNC kwerekwa aho umugabo we ari kuko abashinja kumenya aho aherereye, mu gihe abagize uwo mutwe banyuranya mu mashyi no mu mudiho ku irengero rye.
Kubura kwa Rutabana kwaciye igikuba mu muryango we no mu batavuga rumwe na Leta baba hanze y’u Rwanda, nyamara RNC yo ukurikije uko yitwaye muri icyo kibazo isa n’itabyitayeho cyangwa se ifite andi makuru yihariye ku ishimutwa ry’umwambari wayo idashaka gutanga.
Bamwe mu bazi neza imikorere ya RNC nka Noble Marara wakoranaga na Nsabimana Callixte uzwi nka Sankara, bavuze ko Rutabana yashimuswe na Kayumba Nyamwasa ndetse ko ari gukorerwa iyicarubozo n’abambari be.
Kuwa 2 Ukwakira 2019 nibwo umuryango wa Ben Rutabana, umuririmbyi akaba na Komiseri ushinzwe amahugurwa muri RNC wandikiye Umuhuzabikorwa wa RNC, Jerome Nayigiziki bamusaba gusobanura izimira ry’umunyamuryango wabo.
Mu ibaruwa, abo mu muryango wa Rutabana bavuze ko yahagurutse i Bruxelles ku wa Gatatu tariki 4 Nzeri 2019 saa 21:45 n’indege ya Emirates Airlines, agana Entebbe muri Uganda. Yabanje guhagarara i Dubai mbere yo kugera ku kibuga cy’indege cya Entebbe ku wa 5 Nzeri saa 13:50.
Yakomeje kuvugana kuri telefoni n’umugore we Diane Rutabana hagati y’itariki 5-8 Nzeri, nyuma ntiyongera kumva ijwi rye. Rutabana ngo yagombaga gusubira mu Bubiligi ku wa 19 Nzeri nabwo akoresheje Emirates Airlines, ariko baramutegereje baraheba.
Uwo muryango uvuga ko wakiriye amakuru ko Rutabana afunzwe mu buryo butemewe n’abarwanyi b’umutwe ukorere muri Repubulika Iharnira Demokarasi ya Congo witwa RUD Urunana, biturutse kuri Major Faustin Ntilikina; General Jean Michel Afurika bahoze mu buyobozi bw’uwo mutwe na Frank Ntwali muramu wa Kayumba Nyamwasa.
Mu kiganiro Diane Rutabana yahaye BBC, yavuze ko aherutse guhamagarwa n’umuntu, akamumenyesha ko yatumwe na Kayumba Nyamwasa ngo amuhumurize.
Uyu mugore yavuze ko yagiye ahabwa amakuru atandukanye, bamwe mu bagize RNC bakamubwira ko umugabo we ameze neza mu gihe abandi bamubwira ko batazi aho ari.
Ati “Nyuma nabazaga bamwe bakambwira ngo ni ikibazo cy’umutekano ariko aho ari bazi ko ameze neza. Ayo ni amakuru nahawe n’abantu bane bo muri RNC. Bucyeye bwaho undi wo muri RNC arampamagara arambwira ngo yatumwe n’uwo muyobozi wabo ngo ’Kayumba yambwiye ngo nkuvugishe nguhumurize"".
Nyamara ibyo bihabanye n’ibyatangajwe n’umuhuzabikorwa wa RNC, Jerome Nayigiziki uherutse kwandika ibaruwa, agaragaza ko nabo batazi aho Ben Rutabana aherereye, ndetse bashishikariza umuryango we kwitabaza ibihugu Rutabana afitiye ubwenegihugu bikabafasha.
Muri iyo baruwa, Nayigiziki yagize ati “Aho mugenzi wacu yaba yaragiye cyangwa ari, ntabwo yahagurutse agiye mu rugendo cyangwa mu butumwa yahawe n’ubuyobozi bw’Ihuriro nyarwanda nkuriye.”
Diane Rutabana yumvikanishije ko RNC ishobora kuba iri inyuma y’izimira ry’umugabo we kuko na mbere yo guhaguruka mu Bubiligi ngo yari yarabwiwe ko nasubira muri Uganda azafungwa.
Ibyo kandi Diane abishingira ku makimbirane umugabo we yari afitanye na muramu wa Kayumba Nyamwasa ushinzwe ubukangurambaga muri RNC witwa Frank Ntwali.
Yagize ati “ Abo ni abantu bo muri RNC babivuze kandi ntabwo babivuze mu ibanga”.
Uyu mugore yemeza neza ko RNC izi aho umugabo we ari, agasaba ko agaragazwa mu maguru mashya.
Rutabana yari afitanye ubwumvikane buke na Kayumba Nyamwasa, bashinjanya ko Kayumba ashaka kwiyegereza abo bafitanye isano, ndetse ngo Rutabana yababajwe n’abantu bafatiwe muri Congo mu mutwe wa P5 uyoborwa na Kayumba, ubu bari mu nkiko mu Rwanda.
Rutabana ngo yarakajwe n’uko inama ze zitubahirijwe kuko bajya gufatwa yari yababuriye. Ngo Kayumba yahaye itegeko Major Habib Mudathiru wari uyoboye izo ngabo kubavana muri Kivu y’Amajyepfo bakajya ku mupaka wa Uganda, aho bazahabwa inkunga zihagije kurusha izo bahabwaga hafi y’u Burundi.
Uburakari bwa Rutabana agashaka kwaka ibisobanuro Kayumba wagushije ingabo zabo mu biganza by’uwo bahanganye, ngo byaba impamvu yatumye ashaka ‘kumwumvisha’ kuko umusirikare muto yari ashatse kubaza byinshi ‘Jenerali’, ndetse bikekwa ko ubwo Rutabana yajyaga muri Uganda yari agiye mu bikorwa bya gisirikare, arenze ku gushaka kwa Kayumba.
Amakuru atandukanye ari kunyuzwa ku mbuga nkoranyambaga ariko adafitiwe gihamya, ari kuvuga ko Ben Rutabana yaba yariciwe muri Congo aciwe umutwe. Ngo yaba yicishijwe ku kagambane ka Kayumba ngo atazamena amabanga y’uwo mutwe na Uganda dore ko yari atangiye gushwana nabo.
Noble Marara aherutse gutangaza ko Kayumba Nyamwasa afite uruhare runini mu ibura rya Rutabana.
Marara yavuze ko Kayumba ari umwe mu babangamiye bikomeye abatavuga rumwe na Leta y’u Rwanda baba hanze kuko abahozamo umwiryane kubera icyenewabo, ku buryo asanga ntacyo bazageraho.
Rutabana yakunze kugenda muri Uganda kimwe na bagenzi be bo muri RNC nta nkomyi, ari mu bikorwa bya RNC byo gushaka ubushobozi n’abayoboke, abifashijwemo n’inzego zirimo urushinzwe ubutasi bwa gisirikare, CMI n’urw’iperereza ry’imbere mu gihugu, ISO.
Bivugwa ko ifatwa rye ryagizwemo uruhare na CMI atanzwe na Frank Ntwali, muramu wa Kayumba.
",https://m.igihe.com/politiki/article/rurageretse-hagati-y-umugore-wa-ben-rutabana-n-abayobozi-ba-rnc,Politics
Murangwa Hadidja yatowe nk’umusenateri uhagararariye imitwe ya politiki,"Ihuriro ry’Imitwe ya Politiki yemewe mu Rwanda, ryatoye Murangwa Ndangiza Hadidja wo mu ishyaka PDI nk’umusenateri uzarihagararira muri sena.
Ihuriro ry’Imitwe ya Politiki yemewe mu Rwanda, ryatoye Murangwa Ndangiza Hadidja wo mu ishyaka PDI nk’umusenateri uzarihagararira muri sena.
Murangwa asimbuye Uwamurera Salama wari watowe mu minsi ishize urukiko rw’ikirenga rukanga kumwemeza kubera ko ubunararibonye afite butamwemerera kujya muri uwo mwanya.
Amatora yo gusimbura Uwamurera yabaye kuri uyu wa Kane ku cyicaro cy’Ihuriro ry’Imitwe ya Politiki yemewe mu Rwanda giherereye ku Kacyiru.
Hiyamamaje abakandida batatu, hatorwa Murangwa Hadidja wo muri PDI ku majwi 32, Athanase Nahimana wa PS Imberakuri yagize amajwi ane naho Masozera Icyizanye Jacky wa Democratic Green Party of Rwanda agira amajwi 7, n’impfabusa imwe.
Perezida wa PDI Harerimana Fazil yashimiye abahagarariye imitwe ya Politiki bagiriye icyizere ishyaka ayoboye.
Ashingiye ku bunararibonye bwe, yavuze ko Hadidja azafatanya n’abandi neza muri Sena.
Ati “Twakiriye neza icyizere abahagarariye amashyaka baduhaye, turabashimira kandi tubizeza ko tuzakomeza gushaka abakandida beza igihe cyose bizaba bikenewe”.
Umuyobozi w’ihuriro ry’imitwe ya Politiki, Mukabunani yavuze ko bujuje inshingano zabo, ko we azamezwa n’urukiko rw’ikirenga. Kandi avuga ko kuba barasabwe gutora undi mukandida nta kibazo ahubwo byemeza ko buri rwego ruba rwakoze inshingano zarwo.
Ati “Abanyarwanda bumve ko inzego zifite uko zikora, kuba twasubiyemo amatora ntabwo ari igitangaza ni uko gusa buri rwego ruba rwakoze inshingano zarwo.”
Murangwa Ndangiza Hadija ni inzobere mu bijyanye n’imisoro akaba n’umunyamategeko mu bijyanye n’imisoro. Ni umwe mu bagize inama y’ubutegetsi muri Banki Nkuru y’Igihugu, BNR.
Ni umunyamuryango w’Ikigo Mpuzamahanga cy’Ubukemurampaka cya Kigali (KIAC). Yakoze mu mishinga itandukanye yiga ku misoro n’ubucuruzi yabaga ihuriweho n’imiryango mpuzamahanga ndetse na Guverinoma y’u Rwanda.
Yakoze akazi k’ubujyanama mu bigo mpuzamahanga nka International Finance Corporation (IFC ), Umushinga wo guhuza imisoro muri EAC n’ibindi.
Kuri ubu yakoraga nk’impuguke ishinzwe igenamigambi n’iterambere ry’ikigo mu kigo cy’ababaruramari b’umwuga mu Rwanda, (ICPAR).
Yagiye mu nama z’ubutegetsi z’ibigo bitandukanye mu Rwanda nko muri Banki Itsura Amajyambere (BRD), Ishami rishinzwe ubuvuzi mu gisikare (MMI) no mu Kigo cy’Igihugu gishinzwe Ubuzima (RBC).
Murangwa asanze Nkusi Juvenal w’ishyaka PSD, wamaze gutorerwa guhagararira Ihuriro ry’imitwe ya Politiki muri Sena.
",https://m.igihe.com/politiki/article/murangwa-hadidja-yatowe-nk-umusenateri-uhagararariye-imitwe-ya-politiki,Politics
Uko u Burundi na Uganda byafashije Kayumba Nyamwasa kurema umutwe wa gisirikare muri RDC,"Kuri uyu wa Gatatu tariki ya 2 Ukwakira, mu rukiko rwa gisirikare i Nyamirambo hatangiye urubanza ruregwamo abantu 25 bashinjwa ibyaha bitandukanye bishingiye gukorana n’umutwe w’iterabwoba wa RNC uyoborwa na Faustin Kayumba Nyamwasa n’indi mitwe itemewe.
Kuri uyu wa Gatatu tariki ya 2 Ukwakira, mu rukiko rwa gisirikare i Nyamirambo hatangiye urubanza ruregwamo abantu 25 bashinjwa ibyaha bitandukanye bishingiye gukorana n’umutwe w’iterabwoba wa RNC uyoborwa na Faustin Kayumba Nyamwasa n’indi mitwe itemewe.
Abo bantu biganjemo abanyarwanda, bayobowe na Rtd Maj Habib Mudathiru, bakurikiranyweho ubufatanyacyaha mu kwinjira mu mutwe w’ingabo utari ingabo zemewe n’igihugu; ubugambanyi mu cyaha cyo kugirira nabi ubutegetsi buriho, kugirana umubano n’izindi nzego za leta zo mu mahanga hagambiriwe gushoza intambara no kurema umutwe w’abagizi ba nabi.
Ibyaha bashinjwa n’ubushinjacyaha, bigaragaza neza uruhare ibihugu by’u Burundi na Uganda byagize mu ishingwa ry’umutwe wa gisirikare ushamikiye ku ihuriro P5 rigizwe n’amashyaka atemewe mu Rwanda nka RNC, FDU Inkingi, PDP Imanzi, PS Imberakuri na Amahoro People’s Congress.
Ibyo ubushinjacyaha bwagaragaje bihuye n’ibyatangajwe n’impuguke za Loni mu mpera z’umwaka ushize, ubwo zasohoraga raporo igaragaza ko muri Repubulika Iharanira Demokarasi ya Congo hari umutwe w’inyeshyamba wa Kayumba Nyamwasa ugamije guhungabanya umutekano mu Rwanda.
Iyo raporo yavugaga ko Kayumba Nyamwasa afite umutwe w’inyeshyamba zikorera mu misozi ya Fizi na Uvira muri Kivu y’Amajyepfo. Uwo mutwe ugizwe n’abagera kuri 400, uyobowe na Shaka Nyamusaraba wahoze ayoboye inyeshyamba za Gomino, ukaba ukoresha intwaro ziturutse mu Burundi n’ubundi bufasha bavana muri Uganda.
Kayumba yafashijwe gushinga umutwe w’inyeshyamba

Umushinjacyaha yavuze ko Rtd Major Habib Mudathiru yahunze u Rwanda akajya muri Uganda, agezeyo ahurirayo n’uwitwa Maj Robert Higiro wahoze mu ngabo z’u Rwanda akaba umwe mu bagize RNC, amugira inama yo gushaka ibyangombwa by’impunzi kugira ngo abone umutekano.
Ngo ibyangombwa yarabishatse ku manyanga arabibona, ajyanwa kuba mu nkambi y’impunzi iri mu gace ka Arua.
Higiro yaje kugaruka guhura na Mudathiru, amubwira ko yavuganye na Kayumba Nyamwasa uyobora RNC, akamubwira ko bagiye kubaka igisirikare ndetse bamaze kubona ibirindiro muri RDC.
Higiro yafashe Mudathiru amuhuza na Capt Bagumya Apollo muramu wa Kayumba Nyamwasa. Yamuhuje kandi n’uwitwa Sunday Charles (uyu raporo ya Loni yagaragaje ko ari we washakiraga abarwanyi umutwe wa Kayumba ari i Bujumbura) yazanye na Sibo Charles wahoze ari Capt muri RDF.
Bamaze kunoza umugambi, mu 2017 Sibo Charles na Mudathiru batorotse inkambi bagera i Mbarara, bahita bafashwa n’Urwego rw’Iperereza rwa Uganda ngo bagere i Burundi banyuze muri Tanzania, bafashijwe na Capt Johnson ukorera urwego rushinzwe ubutasi mu gisirikare cya Uganda (CMI) , wabashyize mu modoka afite n’imbunda, bagera ku mupaka wa Tanzania banyuze Kikagati.
Berekeje i Bujumbura barindiwe umutekano, babagejeje i Bujumbura babaha icumbi muri Hotel Transit, ari naho hacumbikirwaga abantu benshi bajya muri RNC.
Nyuma ngo Kayumba Nyamwasa yahamagaye Sibo Charles na Major Mudathiru kuri Skype, ababwira ko mu mwanya babonana n’abayobozi ba Gisirikare mu Burundi, ati “Muvugane bikeya kuko ibyinshi twarabirangije.""
Ngo yababwiye ko bahabwa imbunda n’amasasu, bakerekwa inzira yo gucishamo abasirikare bato b’Abanyarwanda bari i Burundi, n’inzira yo kunyuzamo abarwayi igihe badashoboye kuvurirwa mu nkambi.
Ni nako byagenze kuko mu kanya gato bahuye na Colonel Ignace Sibomana na Major Bertin bari kumwe na Colonel Nyamusaraba, Umunyamulenge uyobora umutwe witwara gisirikare wa Ngomino ari na we wahawe kuyobora ingabo za Kayumba.
Mu kiganiro bagiranye, ngo bemeranyije ko imyitozo ya P5 igizwe ahanini n’abanyarwanda, bazajya bakora imyitozo biyitiriye Ngomino ya Col Nyamusaraba, mu gihe bazaba babaye benshi bakazabona kujya mu nkambi yabo.
Nyuma y’icyumweru kimwe iyo nama ibaye, ngo Colonel Sibomana na Maj Bertin, bahaye imodoka n’uburinzi igikundi cya Major Mudathiru n’abasirikare bato bari kumwe, babageza ku kiyaga cya Tanganyika, bambukira mu bwato bagera muri RDC. Bagezeyo baje kwakirwa n’abandi basanzweyo.
Mbere yo kwinjira muri RDC, ngo bahawe imbunda zo mu bwoko bwa SMG 13, LMG 3, MMG 1 n’ibikarito by’amasasu ya SMG 4, na sheni z’amasasu ya NMG 3.
Umushinjacyaha yavuze ko nyuma yo gushinga P5, Kayumba yaje kugira Colonel Nyamusaraba umuyobozi w’ibikorwa byose, yungirizwa na Sibo Charles, Habib Mudathiru ashingwa ibikorwa n’imyitozo, Semahurunguru ashingwa iperereza na Politiki, uwitwa Richard ashingwa ubutegetsi n’ibikoresho, Olivier ashingwa imari.
Nyuma ngo Kayumba yahamagaye Mudathiru kuri telefoni ikoresha icyogajuru, amusaba ko batekereza uko bahindura aho bakorera, ashaka ko bava muri Kivu y’Amajyepfo bakajya ku mupaka wa Uganda, kuko babonaga u Burundi butabaha inkunga ihagije, ariko ngo muri Uganda babonaga ishobora kuba nyinshi.
Muri uwo mugambi, mu mafaranga bakoresheje, amadolari 12000 yoherejwe na Ben Rutabana kuri Western Union i Bujumbura, Richard ajya kuyabikuza.
Muri Gicurasi uyu mwaka niho ba barwanyi ba Kayumba bimutse, bageze Kalehe baza guhura n’umutwe wa MRCD iyoborwa na Gen Irategeka Wilson, bababwira ko ngo bo batangiye akazi muri Nyungwe.
Bamaze kuruhuka ngo bakomeje urugendo ""rutabahiriye na gatoya,"" kuko bageze muri Gatoyi i Masisi, bahuye n’ibico byinshi by’ingabo za Congo, FARDC, bararaswa, aribwo bamwe bafatwaga abandi bishyikiriza ingabo za Loni ziri mu Burasirazuba bwa Congo, Monusco.
Umushinjacyaha yavuze ko abashoboye kurokoka bagiye bamanika amaboko ku matariki atandukanye, kugeza ubwo Leta ya Repubulika Iharanira Demokarasi ya Congo yabashyikirije u Rwanda.
Ubuhamya ubushinjacyaha bwagaragaje, bushingiye ku iperereza bwakoze n’inyandiko mvugo z’abashinjwa ibyaha.
Ibyagaragajwe bihura n’ibya raporo y’impuguke za Loni, kuko nayo ivuga ko intwaro, ibiryo, imiti n’imyambaro byose uwo mutwe wakoreshaga bituruka i Burundi.
Raporo ivuga ko uwo mutwe wari waragabanyijwemo batayo eshatu, iyitwa Alpha, Bravo na Delta, buri imwe ikaba igizwe n’abarwanyi basaga 120.
",https://m.igihe.com/politiki/article/uko-u-burundi-na-uganda-byafashije-kayumba-nyamwasa-kurema-umutwe-wa-gisirikare,Politics
Urukiko rw’Ikirenga rwanze Uwamurera Salama wari uherutse gutorerwa kuba umusenateri,"Urukiko rw’Ikirenga rwandikiye Ihuriro ry’Imitwe ya Politiki yemewe mu Rwanda ruyimenyesha ko rwanze kwemeza Uwamurera Salama uherutse gotorwa n’iryo huriro ngo yinjire muri Sena.
Urukiko rw’Ikirenga rwandikiye Ihuriro ry’Imitwe ya Politiki yemewe mu Rwanda ruyimenyesha ko rwanze kwemeza Uwamurera Salama uherutse gotorwa n’iryo huriro ngo yinjire muri Sena.
Urukiko rw’Ikirenga rwagaragaje ko Uwamurera nta bunararibonye afite bwo kuba umusenateri.
Umuvugizi Ihuriro ry’Imitwe ya Politiki yemewe mu Rwanda, Depite Mukabunani Christine yabwiye IGIHE ko bandikiwe bamenyeshwa ko Uwamurera atemerewe kuba umusenateri.
Yagize ati “Yego nibyo. [Bamwanze] kuko adafite ubunararibonye buhagije. Igikurikiraho ni ugutora undi, turi gutegura inama ejo bundi kuwa Kane.”
Kuwa 19 Nzeri nibwo Ihuriro ry’Imitwe ya Politiki mu Rwanda ryatoye Nkusi Juvénal wo mu Ishyaka riharanira Demokarasi n’Imibereho Myiza y’Abaturage (PSD) na Uwamurera Salama wo mu Ishyaka Ntangarugero muri Politiki (PDI) nk’abazarihagararira muri Sena.
Uwamurera asanzwe ari Umunyamabanga wa PDI yakoze imirimo itandukanye mu Karere ka Rusizi mu gihe cy’imyaka icumi.
IGIHE yabajije Mukabunani impamvu batoye Uwamurera batabanje kureba ko afite ubunararibonye buhagije, asubiza ati “Urukiko bo bafite ubushobozi burenze ubwacu, ni nayo mpamvu tuboherereza dosiye ngo bayisuzume. Twe turatora dukurikije uko ishyaka ryamwamamaje, hanyuma urukiko tukarusaba ngo rumwemeze. Ubwo rero mu bushishozi bwabo nyine ni uko babibonye.”
Yavuze ko nta gikuba cyacitse kuko urukiko rw’Ikirenga rwakoze akazi karwo.
Mukabunani yavuze ko mu matora yo gushaka usimbura Uwamurera, amashyaka yose agize Ihuriro afite uburenganzira bwo gutanga umukandida, ko atari itegeko ko undi azava muri PDI.
Ingingo ya 107 y’Itegeko Ngenga rigenga amatora ivuga ko kugira ngo umuntu atorerwe kuba cyangwa agirwe Umusenateri, agomba kuba ari Umunyarwanda w’indakemwa kandi w’inararibonye; kuba afite nibura impamyabumenyi ihanitse cyangwa ihwanye na yo cyangwa yarakoze imirimo yo mu rwego rwo hejuru muri Leta cyangwa mu bikorera.
Agomba kandi kuba atarambuwe n’inkiko uburenganzira mbonezamubano n’ubwa politiki; kuba afite nibura imyaka mirongo ine y’amavuko; kuba atarakatiwe ku buryo budasubirwaho igihano cy’iremezo kingana cyangwa kirenze amezi atandatu kitahanaguweho n’imbabazi z’itegeko cyangwa ihanagurwabusembwa.
",https://m.igihe.com/politiki/article/urukiko-rw-ikirenga-rwanze-uwamurera-salama-wari-uherutse-gutorerwa-kuba,Politics
"Umwiryane, gucikamo ibice n’umuvumba w’amarira; ibyaranze imyaka 8 RNC imaze ishinzwe","Imyaka umunani irihiritse umutwe wa RNC uvutse. Abawushinze barimo Patrick Karegeya, Kayumba Nyamwasa, Théogène Rudasingwa na Gahima Gérald hamwe n’abiyemeje kubayoboka muri iyi myaka banyuze mu bigeragezo byinshi byaje kubaviramo inzira y’umusaraba, birangira bamwe bakuwemo umwuka, abandi bukana inabi, bacitsemo ibice ku buryo umugambi bari bafite kuri ubu wababereye nk’ibya wa wundi wagerageje gukama ikimasa.
Imyaka umunani irihiritse umutwe wa RNC uvutse. Abawushinze barimo Patrick Karegeya, Kayumba Nyamwasa, Théogène Rudasingwa na Gahima Gérald hamwe n’abiyemeje kubayoboka muri iyi myaka banyuze mu bigeragezo byinshi byaje kubaviramo inzira y’umusaraba, birangira bamwe bakuwemo umwuka, abandi bukana inabi, bacitsemo ibice ku buryo umugambi bari bafite kuri ubu wababereye nk’ibya wa wundi wagerageje gukama ikimasa.
 Imvo n’imvano y’Imiborogo no gucikamo ibice muri RNC.
 Museveni, Papa mushya muri batisimu w’abarwanya u Rwanda.
 RNC mu runana na Chieftency of Military Intelligence ya Uganda mu gukorera iyicarubozo Abanyarwanda.
 Impamvu Rudasingwa yatutse Kayumba kuri nyina!
 FARDC yasongeye RNC mu mashyamba ya Congo.
RNC abayishinze bavugaga ko ari ihuriro ry’abanyarwanda rigamije impinduka mu Rwanda binyuze mu nzira z’amahoro. Ujya gushingwa, wari urangajwe imbere n’abagabo bane, bose bafite ikintu kimwe cyangwa bibiri bahuriyeho.
Théogène Rudasingwa, Kayumba Nyamwasa, Gérald Gahima, na Patrick Karegeya nibo bari ku ruhembe rw’ishingwa rya RNC mu 2010, umugambi wabo bawunogereza muri Leta Zunze Ubumwe za Amerika, batangira ibikorwa ubwo.
Mu bandi harimo kandi nka Jérôme Nayigiziki, Gervais Condo, Jonathan Musonera, Joseph Ngarambe, Dr. Emmanuel Hakizimana na Jean Paul Turayishimye.
Iri huriro ryabo baritangirije mu Mujyi wa Bethesda muri Leta ya Maryland, aho bari bihaye intego yo “kuzana impinduka za politiki mu Rwanda” nk’uko bigaragara mu mahame remezo n’imirongo ngenderwaho bari biyemeje icyo gihe iganisha ku cyo bitaga “u Rwanda rushya”.
Icyita rusange ku bashinze RNC
Bane mu bari ku isonga ry’abashinze RNC bose babaye mu buyobozi bukuru bw’u Rwanda, babuvamo ku mpamvu zinyuranye, buri wese azinga utwangushye agana iy’ubuhunzi.
Kayumba Nyamwasa yigeze kuba Umugaba Mukuru w’Ingabo, Théogène Rudasingwa yabaye Ambasaderi w’u Rwanda muri Leta Zunze Ubumwe za Amerika n’Umuyobozi mu Biro bya Perezida wa Repubulika; Gérald Gerald yabaye Umushinjacyaha Mukuru ndetse n’Intumwa Nkuru ya Leta na Patrick Karegeya wigeze gushingwa ubutasi mu gisirikare.
Bashinze uyu mutwe batanguranwa n’igihe kugira ngo bajijishe amahanga bikinze inyuma y’ishusho y’abatavuga rumwe na Leta, kuko u Rwanda rwari ruri kubakurikirana ku byaha bitandukanye.
Mu 2011, Urukiko rwa Gisirikare rwakatiye Kayumba na Rudasingwa igifungo cy’imyaka 24 no kwamburwa impeta za gisirikare. Gahima na Patrick Karegeya bo bahanishwa igifungo cy’imyaka 20.
Tumenyereye ko abashinga imitwe ya politiki baba baharanira demokarasi n’amahame y’uburenganzira bwa muntu, ariko usesenguye neza aba bane bo bari bahuriye ku kindi kintu gikomeye kuri bo, ariko kinasekeje ku rundi ruhande: Kwijundika Kagame.
Impamvu bashingiraho zabonwa na buri wese, kuko akenshi hari ubwo abantu bakosa, ababakuriye bagerageza kubasubiza mu murongo, aho kurakara ku bwo gukosa, bakarakara ku bwo gukosorwa. Ni ko byagenze kuri aba bagabo bane.
Bavuye i Kigali bakwepa! Kibuno mpa amaguru…
Senateri Tito Rutaremara ni umwe mu bantu bazi neza iby’aba bagabo kuko bakuze ababona, baba abayobozi muri leta imwe ndetse banahura kenshi.
Muri Nzeri 2010, yigeze kuva imuzi impamvu zagiye zituma bafungwa, icyo gihe we yari akiri Umuvunyi Mukuru mbere y’uko aba Umusenateri.
Karegeya yafashe inzira y’ubuhinzi avuye muri Gereza, bivugwa ko icyo gihe yari amaze umwaka umwe afunguwe azira gusuzugura abamukuriye, niko guhita yerekeza iya Uganda ahari ababyeyi be, ararorongotana agera muri Afurika y’Epfo.
Ibya Gahima Gérard byo ni birebire uhereye ku buryo uyu mugabo wize amategeko yinjiye mu myanya y’ubuyobozi bukuru mu rwego rw’ubutabera; ibyo byo ni ibindi bindi ntitwabigarukaho ngo tubirangize.
Mbere y’uko nawe ava mu Rwanda, yari mu nkiko na BCR kubera gufata imyenda mu buryo bw’uburiganya, aho ngo hari umwenda yanditse ku mubyeyi we (nyina) kandi arengereje imyaka 70 y’amavuko, bikaba byari binyuranije n’amategeko.
Rudasingwa nawe ntari kure aha, abazi ibye neza bamwibukira ku buriganya mu iyubakwa ry’ibikorwa remezo bikomeye birimo na Hotel Intercontinental (Serena tubona ubu), ifaranga ryaratikiriye karahava abigizemo uruhare.
Yari ageze ku kigero cyo kwandika imitungo ku bantu batari bo, byigeze no gutuma afungwa, acitse umunyururu, nawe ayabangira ingata.
Ni uko byagenze no kuri Kayumba Nyamwasa, nawe wakoze amakosa akomeye mu gisirikare, bikiyongeraho ibijyanye no kwigwizaho imitungo, ku buryo iyo badakomwa mu nkokora ugereranyije na apeti [appetit/appetite] bari bafite, aba bagabo magingo aya baba bihariye nka 3/10 cy’ubukungu bw’u Rwanda ahari!
Icengezamatwara no guhuzagurika bitewe no kubura umurongo
RNC ikimara kujyaho, yatangiye gushaka uko igaba amashami hirya no hino, ikora ku bantu bose bavuye mu Rwanda bahunga ubutabera n’abandi b’imburamukoro batuye iyo mu mahanga, basobanurirwa ko ariyo makiriro babonye, maze amashyushyu aba menshi, uwari ufitiye u Rwanda umutima mubi, awukuba kabiri.
Uhereye muri Amerika ukagera muri Afurika, hose bagiye bahashyira abayobozi. Urugero nko muri Afurika y’Epfo, umuhuzabikorwa yari Abdallah Seif Bamporiki, Robert Mukombozi ari ushinzwe Australia, Rudasingwa Alexis areberera u Bubiligi, Jean Pierre Mushimiye ari mu Bwongereza, Patrick Uwalilaye muri Canada, Eugène Munyangoga muri Denmark n’ahandi gutyo.
Byarakomeje maze bigera no mu kwiyegereza indi mitwe n’amashyaka atemewe mu Rwanda nayo agamije inabi ku gihugu maze bunga ubumwe ariko bwari bufite ikindi buhatse.
Mu 2012 RNC yatangiye imikoranire na FDU-Inkingi ya Ingabire Victoire wari ufungiye mu Rwanda, icyo gihe igikorwa byose byagenzurwaga na Dr. Nkiko Nsengimana wari Umuhuzabikorwa wayo.
Nyuma yaho yiyunze n’indi mitwe irimo Amahoro PC, PS-Imberakuri igice cya Ntaganda Bérnard, PDP-Imanzi n’indi nkuko byanagaragajwe na raporo ya Loni ya 2018 ko bafite umutwe bahuriyeho wa P5; bose intego yari uguteza umutekano n’imvururu mu gihugu, bahungabanya umutekano.
Bashatse imbaraga ahantu hose, ndetse mu minsi ishize mu 2017 havuzwe imikoranire ya RNC ya Kayumba na Diane Rwigara bashaka kureba uko bateza umwuka mubi mu baturage bifashishije akarimi n’ikimero by’umukobwa.
Kutumvikana, kuryana no gucikamo ibice
Iri huriro nk’uko ryiyita, uko iminsi yagiye isimburana, ryatangiye kuzamo urunturuntu. Byatangiriye ku rupfu rwa Patrick Karegeya mu mpera za 2013, bisa n’aho abari bawugize babuze igice kimwe cy’umubiri kuko yari umuntu uzi gucengera dore ko ariwe wabafashije kugera kuri Jakaya Kikwete wayoboraga Tanzania.
Nyuma y’aho gato, ku ya Mbere Nyakanga 2016 n’ibyo bikomere bitarakira, Kayumba na Rudasingwa barashwanye karahava. Bijya binavugwa ko Rudasingwa yigeze gutuka Kayumba ibitutsi bikomeye umuntu atatinyuka kwandika binavamo ugicikamo kabiri k’uyu mutwe.
Kayumba nk’uwabaye umusirikare ukomeye yari ashyigikiwe n’abandi babaye abasirikare, hanyuma Rudasingwa nawe afite abasivili bamuri inyuma. Uko niko bakoraga.
Muri Nyakanga 2016, Rudasingwa yanditse avuga ko uyu mutwe wasubiye inyuma ku buryo budasanzwe mu myaka itanu yari ishize, ukagira “ubuyobozi bubi butigeze bubaho”.
Inyandiko ye yo ku ya 1 Nyakanga 2016, yavugagamo ibintu biteye ubwoba bisa naho umuriro wakaga muri RNC, binagaragaza uburyo iri huriro ridafatika.
Rudasingwa yashyize Kayumba mu majwi ko yashinze agatsiko k’Abatutsi bahoze mu gisirikare kahawe kuyobora RNC nubwo ubuyobozi bwari busanzweho bwageragezaga kugatesha agaciro, ku buryo bisa “nk’aho Kayumba yaremeye ishyaka mu rindi.”
Kayumba nawe yashinjaga Rudasingwa ko hari agatsiko yashinze agamije kumuvana ku buyobozi bwa RNC ubwo yari akiyiyoboye cyane cyane mu myaka ibiri yari ishize, akamushinja kumusuzugura, kumutuka n’ibindi yavuze ko atari agishoboye kwihanganira.
Muri make, icyari kiriho icyo gihe ni ukuvuga ngo ni inde uyoboye hano, umusirikare ati “Sio maombi ni Order”, umusivili nawe ati “ntukange”. Ubwo bakizwa na nde ? Iminsi!
Gucikamo ibice kwa RNC n’ivuka rya New RNC
Kayumba Nyamwasa tariki 26 Nyakanga 2016, yashyize hanze ibibazo bivugwa muri RNC, ubuhemu bwa Rudasingwa washakaga gusenya iryo shyaka biciye mu gukurura amacakubiri ashingiye ku moko no gushaka kuryigarurira biciye mu kwanga amatora n’ibyayavuyemo.
Ubu bwumvikane buke bwatumye Rudasingwa amwiyomoraho, ashinga umutwe we yise New RNC, ajyana n’abari bamushyigikiye b’abasivili, abasirikare basigara mu rundi ruhande muri RNC ya Kayumba.
Yahise ashyiraho Komite y’agateganyo yo kuyobora New RNC mu gihe cy’iminsi 30 aho we yari Chairman, umwungirije ari Joseph Ngarambe naho Umunyamabanga ari Jonathan Musonera.
Bahise biyemeza kandi kwitandukanya n’umuntu uwo ariwe wese ushyigikiye Kayumba ndetse wemera amatwara ye.
Kayumba-Rudasingwa: Inkoni mu cyico
Kayumba na Rudasingwa ntibakunze guhuza na busa, buri wese yabaga ahiga undi, ashaka uko yamubirindura, ubundi ibindi bikazaza nyuma.
Kayumba yigeze gushinja Rudasingwa agasuzuguro, kutitabira inama kimwe no kwikanyiza.
Kayumba mu 2016 yiyemereye ko RNC yugarijwe n’ibibazo, Rudasingwa we yavuze ko ari ishyaka ryasabitswe n’urwango rushingiye ku moko, kudashyira hamwe n’ibindi.
Yavuze ko Rudasingwa yihutiye kubigaragaza mu itangazamakuru nyamara ngo we n’abo bafatanyije kwiyomora kuri Kayumba bagiye bakora ibikorwa bibi bakingirwa ikibaba.
Kayumba ati “Hari ibikorwa bibi bagiye bakora, twabagiriye ibanga ariko bo ntibaritugirira, n’ubu hari ibyo tutavuga kandi si uko bidahari, si uko tutabizi.”
Mu myaka yamaze muri RNC, Dr Rudasingwa ngo ntiyigeze ashyigikira demokarasi, atinya ko azasimburwa ku mwanya w’umuhuzabikorwa.
Abateruzi b’ibibindi muri RNC
Imvugo “Abateruzi b’ibibindi” yumvikanye igarukwaho kenshi na Twagiramungu Faustin, ashaka kuvuga abagaragu b’abandi. Muri RNC yakoreshwaga ku bantu badafite ijambo, Rudasingwa akabagereranya n’“abahutu” avuga ko bapfukiranywe n’agatsiko ka Kayumba.
Mu 2016 ihangana ryari rikajije umurego, Kayumba yigaramye utwo dutsiko ashinja Dr Rudasingwa ingengabitekerezo y’amoko n’igitugu no kwifashisha imvugo zigamije gutera ubwoba ndetse no kubiba urwango.
Ati “Igihe utangiye kuvuga ngo agatsiko k’Abatutsi bahoze ari abasirikare […] Ndetse umuntu umwise umwanzi w’abandi bantu, ugahindukira ngo agatsiko k’abateruzi b’abahutu. Izo mvugo zituma ibintu by’ubwoko bihabwa agaciro katari ko.”
Yongeye ati “Guhaguruka ukavuga ko uriya ntacyo avuze, ngo ni umuteruzi w’ibibindi ni agatsiko [...] Niba turi abanyagatsiko ntacyo bitwaye abo twasigaranye nabo bazaduhabura, ubwo butsiko buhagarare.”
Mu magambo ye yo ku wa 26 Nyakanga 2016, Kayumba yavuze ko “niba turi abateruzi b’ibindi ubwo bazatureka noneho dukore akazi, kuko bizeye ngo bamwe ni abaporofeseri, abandi ni abaganga, ariko kwita abantu abateruzi b’ibibindi mbona birimo gukabya. Hakwiye kubaho kubahana.”
Umunyenga w’intebe y’ubuyobozi wakongeje urwango ku bwa ‘Parrain’ Kikwete
Mbere y’uko Karegeya akurwamo umwuka, yari yaraceberegese agera kure, ahura na Perezida Zuma na Kikwete abagezaho igitekerezo cy’uyu mutwe wabo.
Kuri we ntibyari bigoye nk’umuntu wigeze gushingwa ubutasi mu gisirikare kuba yagera kuri aba bakuru b’ibihugu akaba yababwira icyo ashaka.
Bafashijwe na Kikwete wari ufite umugambi wo guhuza imitwe yose irwanya u Rwanda, ngo ikorere hamwe ariko icyakurikiyeho ni cyo gikomeye.
Abo muri RNC bariye akara ba Twagiramungu Faustin, Rusesabagina [nubwo yaje kubakubita icya semuhanuka], BEM Habyarimana Emmanuel wari ufite inshuti nyinshi muri FDLR, n’abandi bashaka gukora ihuriro ry’iyo mitwe yose n’amashyaka.
Ntibyatinze, kidobya ngo ba! Twagiramungu, Kayumba na buri wese wari ukomeye muri iryo huriro, yakoze ku isuti rye riteye agapasi, yitegura gusingira intebe y’ubuyobozi. Ubwinshi bw’abashakaga kuyobora bwari nka bimwe tujya tuvuga by’isoko n’amaduka ariko biza kurangira habuze n’umwe uyegukana kubera urupfu rwa Karegeya.
Yari umwe mu bantu bazi gutera igipindi unakunda gushyenga cyane bituma umugambi wose wari uhari ukendera, buri wese asubira mu mwanya we ibyo kwihuza birangira bityo nyuma bagenda bavuga uburyo batandukanye.
Kayumba yigeze kuvuga ko Rusesabagina yavuye muri uyu mugambi avuga ko burundu asezeye politiki, ubu amushinja kubeshya kuko yavuye muri RNC, agakomereza umurongo we muri FLN yarimo Nsabimana Callixte wamenyekanye nka Sankara.
Umuvumba w’amarira muri RNC
Mu myaka umunani RNC ishinzwe, amarira yatembye muri uyu mutwe inshuro nyinshi. Amarira ya mbere yatembye ubwo Patrick Karegeya yari amaze gukurwamo umwuka. Uyu yasaga nkaho ari we wahuzaga abasivili n’abasirikare, yumvirwaga na Kayumba ndetse na Rudasingwa.
Urupfu rwe rwavuzweho byinshi, bashyira mu majwi u Rwanda ko arirwo rubiri inyuma ariko habuze ikimenyetso na kimwe kibigaragaza. Gusa abasesenguzi bakunze gusobanura uburyo Karegeya yari afite ibibazo impande n’impande.
Andrew Mwenda nyuma y’urupfu rwa Karegeya yavuze uburyo uyu mugabo yashwanye n’umuhanzi w’ikirangirire Jean Christophe Matata amuziza kumuteretera ikizungerezi bari bacuditse, nyuma birangira Karegeya acuze umugambi wo kwivugana Christophe Matata binyuze mu gushyira ikinini mu kinyobwa cye.
Urupfu rwa Matata bigizwemo uruhare na Karegeya ngo rushobora kuba rwarakongeje uburakari, maze abashaka guhorera uyu muhanzi nabo bapanga kwivugana Karegeya.
Ikindi Afurika y’Epfo ni igihugu kibamo ubugizi bwa nabi ku rugero rwo hejuru. Iza mu bihugu bya mbere ku Isi biberamo ibikorwa by’ubugizi bwa nabi aho icyegeranyo cya Global Peace Index cyo mu 2018 kigaragaza ko ari iya 125 ku Isi mu 165 bitekanye.
Ku bijyanye n’impfu za hato na hato zitewe n’ibikorwa by’ubugizi bwa nabi, Afurika y’Epfo yashyizwe mu bihugu 10 ku Isi ziganjemo cyane.
Polisi ya Afurika y’Epfo mu 2018 yagaragaje ko ubwicanyi bukomeje gufata indi ntera kuko nibura ku munsi hapfa abantu 57 biciwe mu bikorwa nk’ibi by’ubugizi bwa nabi.
Ibikorwa by’ubugizi bwa nabi muri iki gihugu bishyira Afurika y’Epfo ku mwanya wa 15 ku Isi mu bihugu bihomba akayabo kubera ibi bikorwa aho nibura itakaza 24% by’umutungo mbumbe w’igihugu. Amakimbirane ashingiye ku bukungu ni yo aza ku isonga mu bituma ubugizi bwa nabi bukaza umurego muri Afurika y’Epfo.
Mu minsi ishize kandi undi muntu wahoze muri RNC Nkurunziza Camille yishwe arashwe mu bushyamirane na Polisi ya Afurika y’Epfo.
Kwisuganya kw’abarwanya Leta mu mutwe mushya w’iterabwoba P5
Nyuma yo gupfunda imitwe impande zose bagakama ikimasa, Kayumba n’andi mashyaka bihurije hamwe bashinga umutwe witwa P5 wari ushyigikiwe na Perezida Museveni na leta y’u Burundi kugira ngo barebe uko bagera ku mugambi wabo wo guhungabanya umtutekano w’u Rwanda.
Tariki 18 Ukuboza 2018, Itsinda ry’inzobere za Loni zikora iperereza ku mutekano mu Burasirazuba bwa Repubulika Iharanira Demokarasi ya Congo, ryashyikirije Komite y’Akanama ka Loni gashinzwe umutekano raporo y’ibyo zabonye.
Muri iyo raporo zise ‘Midterm report of the Group of Experts on the Democratic Republic of the Congo’, impuguke zivuga ko inyeshyamba za Kayumba Nyamwasa zikorera mu misozi ya Fizi na Uvira muri Kivu y’Amajyepfo.
Izo zari zibumbiye mu mutwe wiswe P5 izwi nk’impuzamashyaka irwanya Leta y’u Rwanda, ibumbiye hamwe FDU Inkingi ya Ingabire Victoire, Amahoro PC; RNC, PDP-Imanzi na PS Imberakuri, igice cya Ntaganda Bérnard.
Kugeza muri Nzeri 2018, uwo mutwe wari ugizwe n’abagera kuri 400, uyobowe na Shaka Nyamusaraba wahoze ayoboye inyeshyamba za Gomino, ukoresha intwaro n’ibindi byangombwa byose bituruka mu Burundi nubwo hatashyizwe hanze ababibaha.
Abahoze muri uwo mutwe babwiye inzobere za Loni ko abawugize ari abanyamahanga benshi baturuka mu Rwanda ndetse n’abanye-Congo b’Abanyamulenge.
Bavuze ko Kayumba Nyamwasa asura ako gace inshuro nyinshi. Mu kureshya abinjira muri uwo mutwe ngo hifashishwa kubahamagara kuri telefone, guhura nabo amaso ku maso ndetse no gukoresha imbuga nkoranyambaga. Nibura kwinjiza abarwanyi byabaga rimwe mu kwezi, mu mezi umunani ya mbere ya 2018.
Raporo ivuga ko uwo mutwe wagabanyijwemo batayo eshatu, iyitwa Alpha, Bravo na Delta, buri imwe ikaba igizwe n’abarwanyi bagera kuri 120.
Raporo ya Loni ishimangira ko ko intwaro, ibiryo, imiti n’imyambaro byose uwo mutwe ukoresha bituruka i Burundi, ndetse igenda igaragaza n’ingero z’intwaro zinjijwe mu nyeshyamba ziturutse i Bujumbura.
Ishamaduko rya Museveni, Papa mushya muri batisimu w’abarwanya u Rwanda
Ubwo Museveni yataga mu matwi ko hari abisuganyiriza kugirira nabi u Rwanda, iryo jambo yaryakiranye ubwuzu maze abaha karibu ati rwose ni muze mwisanga mu rukari.
Uyu muyobozi guhera mu 2017 yatangiye gufasha mu buryo bweruye umutwe wa RNC n’abandi wafatanya nawo, abaha karibu muri Uganda ndetse agira n’uruhare mu bikorwa bigamije gutuma ubona abayoboke.
Urwego rushinzwe Iperereza mu Gisirikare nirwo rwabaye ku isonga muri ibyo bikorwa byo gusohoza ubutumwa bw’Umukuru w’Igihugu, rutangira gushakira hasi hejuru uwo ariwe wese waba wifuza kujya mu myitozo ya RNC i Minembwe muri RDC kugira ngo azatere u Rwanda.
Mu Ukuboza 2017, abasore 40 bafashwe bafite ibyangombwa by’inzira bya Uganda by’ibihimbano bagiye kwinjira muri RDC mu nkambi za RNC. Polisi ya Uganda itari izi umugambi wa sebuja ifatanyije n’iya Tanzania niyo yapfubije urugendo rwabo.
Uko iminsi yagiye igenda kandi, ni ko Museveni yarushijeho kwerura, akagaragaza uruhande ahagaze mu bufatanye n’iyi mitwe. Ibaruwa ye yo muri Werurwe 2019 yakuye igihu kuri ibi byose kuko nawe yiyemereye uruhare rwe.
Yandikiye Perezida Kagame amubwira ko yahuye na Mukankusi Charlotte ushinzwe dipolomasi muri RNC, agiye kubihuhura avuga ko byari nk’impanuka.
Muri make ni nk’aho Museveni yari ari kugenda n’amaguru mu muhanda wa Jinja, agahura n’umugore witwa Mukankusi yihitira, bakaganira.
Gusa ariko si ko byagenze, uyu mugore yakiriwe mu Biro by’Umukuru w’Igihugu, aganira umwanya munini na Museveni, ndetse bivugwa ko yamugejejeho umugambi wabo wo kugirira nabi ubutegetsi bw’u Rwanda undi akamwizeza ubufasha amubwira ngo ‘turikumwe’..
Bivugwa ko uyu mugore yamugaragarije ubufasha bamukeneyeho by’umwihariko kuba Uganda yashimangira umubano ifiyanye na Loni i New York ku buryo yatesha agaciro raporo y’impuguke za Loni yo ku wa 31 Ukuboza 2018 igaragaza isano iri hagati ya Guverinoma ya Museveni na RNC.
Si aba gusa, buri wese mu bavuye mu Rwanda ku mpamvu imwe cyangwa indi ariko utarwifuriza ineza, hamwe mu hantu yisanga ni muri Uganda. Ubu ba Rujugiro baratekanye baratimaje kuko ubucuruzi bwabo muri Uganda buhagarikiwe n’ingwe, Himbara David yahawe karibu mu itangazamakuru aho aba asebya u Rwanda nta rutangira n’abandi gutyo gutyo.
Uyu mwanya Museveni yafashe wo kuba Papa mushya wa Batisimu w’abarwanya u Rwanda, awusimbuyeho Jakaya Kikwete wari warahimbanishije ko ashaka kubona u Rwanda rugirana ibiganiro na FDLR.
Umunsi inyeshyamba za P5 zakubitiwe muri Congo n’ikintu kitazwi
Muri uko kwisuganya kwahereye mu 2017, abarwanyi muri RDC bagurirwa amatiliningi na bote, imyitozo iratangira igizwe n’insorensore zirenga 200 zirimo izaturutse muri Uganda zitazi n’ikipe ihanganye n’indi.
P5 ihuriwemo n’amashyaka atanu agamije kurwanya u Rwanda, yari yakajije imyitozo muri Congo, Museveni nawe akomeje gutanga ubufasha bwose yaba ubwo gushaka abajya mu bikorwa nk’ibyo.
Ku rundi ruhande, hari Congo nayo yari ifite umugambi wo gushaka uko yagarura amahoro mu gihugu cyayo cyabaye ikotaniro ry’imitwe yitwaje intwaro.
Muri Kamena uyu mwaka, Ingabo za RDC zateguye ibitero bikomeye byiswe ‘Tempête de l’Ituri’, bigamije kwirukana imitwe yitwaje intwaro yigaruriye uduce dutandukanye mu mashyamba ya RDC.
Amashusho yahise atangira gukwirakwira ku mbuga nkoranyambaga agaragaza ingabo za Leta ya Congo zisuka ibisasu biremereye ku birindiro by’imwe mu mitwe yitwaje intwaro ikorera muri aka gace ka Ituri.
Izi ngabo zari zifite indege za gisirikare n’ibisasu biremereye, zatangaje ko impamvu y’ibi bitero ari uguhiga no kwirukana imitwe yitwaje intwaro yigaruriye ibice bitandukanye by’iki gihugu.
Bishobora kuba aribyo byageze ku barwanyi ba P5 kuko bo ibyo bakorewe ntiwakeka ko ari ingabo za RDC zabikoze ahubwo wagira ngo ni ikiza cyangwa inkuba yabanyuzemo ikararika.
Gukubitwa inshuro kw’abarwanya leta y’u Rwanda ntabwo byageze muri P5 gusa kuko hari n’abafashwe bazanwa mu Rwanda nk’imizigo.
Muribuka Nsabimana Callixte wari wariyise Sankara, wigambaga ko yafashe Nyungwe mu biganza bye? Uyu wari wariyise umugaba mukuru w’ingabo za FNL ya Rusesabagina, yahizwe bukware, afatwa nta n’isasu ry’umuti rivuze, afatirwa muri za Comore, nyuma arahambirwa azanwa mu Rwanda nk’umuzigo.
Ibyago ntibyarangiriye aho, mu minsi mike ishize, Mudacumura Sylvestre nawe wari uyoboye FDLR yakubiswe n’ingabo za RDC apfana ikiyiko, abari abarwanyi be barabohwa bajyanwa muri gereza. Birashoboka ko n’abandi aricyo kibategereje. Tubitege amaso!
",https://m.igihe.com/politiki/article/umwiryane-gucikamo-ibice-n-umuvumba-w-amarira-ibyaranze-imyaka-8-rnc-imaze,Politics
Twagiramungu yibukijwe uko yarebaga FDLR icyoroshye none ikaba igeze aharindimuka,"Inyandiko ntisaza koko! Nyuma y’imyaka itanu, Twagiramungu Faustin wabaye Minisitiri w’Intebe w’u Rwanda nyuma ya Jenoside yakorewe Abatutsi mu 1994 ariko ubu akaba arwanya ubutegetsi bwarwo, yibukijwe amagambo yavuze ashimagiza umutwe wa FDLR ko azawugwa inyuma mpaka.
Inyandiko ntisaza koko! Nyuma y’imyaka itanu, Twagiramungu Faustin wabaye Minisitiri w’Intebe w’u Rwanda nyuma ya Jenoside yakorewe Abatutsi mu 1994 ariko ubu akaba arwanya ubutegetsi bwarwo, yibukijwe amagambo yavuze ashimagiza umutwe wa FDLR ko azawugwa inyuma mpaka.
Ku wa 12 Kanama 2014, Twagiramungu yagiye ku rukuta rwe rwa Facebook maze yandikaho amagambo agaragaza ko azagwa inyuma y’umutwe wa FDLR.
Icyo gihe yavugaga ko igihe cyose uyu mutwe uzaterwa, azazinga utwangushye nawe akajya ku rugamba kuwutabara. Icyo gihe yagize ati “FDLR niraswa, ntituzaba indorerezi, tuzayitabara”.
Muri iyi minsi uyu mutwe wugarijwe n’ikibatsi cy’amasasu y’Ingabo za FARDC ku buryo ejo bundi aha uwari Umuyobozi wayo Lieutenant General Sylvestre Mudacumura yiciwe mu gace ka Bwito mu Ntara ya Kivu y’Amajyaruguru.
Yishwe n’umutwe w’abasirikare badasanzwe ba FARDC wari wakurikiranye neza umenya aho aherereye, ni ko kumusangayo ndetse ahita yicanwa n’abo bari kumwe.
Amakuru ahamya ko ubwo FARDC yagwaga gitumo Gen Mudacumura, yicanwe n’abandi basirikare bari ibyegera bye barimo Col Serge, Col Soso Sixbert, uwari ushinzwe kumurinda akaba n’umunyamabanga we Maj Gaspard n’abandi. Hafashwe kandi abarwanyi 15.
Iki gitero cyakomye mu nkokora uyu mutwe, cyatumye benshi bakubita agatima ku magambo yatangajwe na Twagiramungu ko nihagira ikiwuhungabanya cyose, azawugwa inyuma. Bakekaga ko yaba yamaze gufunga za bote [inkweto] gikomando nawe agiye kuwurwanirira.
Ku mbuga nkoranyambaga ikiganiro cyabaye mu buryo busa no gutebya, abantu bereka Twagiramungu ko umutwe yiringiye udashinga, kandi ko uri mu marembera.
Nka Tom Ndahiro, yanditse ati “Bwana Faustin Twagiramungu, hashize imyaka itanu uvuze ko #FDLR niraswa utazaba indorerezi ahubwo uzatabara, waba ugeze he ngo udasanga byacitse kwa Mudacumura usigaranye ikiyiko gusa nka Komanda urwanisha ikiyiko (TheSpoonCommander). Uce no ku bandi nka Victoire Umuhoza cyangwa abayoboke be! Amahirwe masa!”
Bwana @FTwagiramungu, hashize imyaka itanu uvuze ko #FDLR niraswa utazaba indorerezi ahubwo uzatabara, waba ugeze he ngo udasanga byacitse kwa Mudacumura usigaranye ikiyiko gusa nka #TheSpoonCommander. Uce no ku bandi nka @VictoireUmuhoza cyangwa abayoboke be! Bon chance! pic.twitter.com/eBrTXLp2XR
— Tom Ndahiro (@TomNdahiro) September 20, 2019
Uwitwa Julius K.Rw we yagize ati “Sigaho umusaza atazagwa kuri runonko mu ishyamba”, mu gihe Ingabire Egidie Bibio we yasetse amagambo ya Twagiramungu agira ati “ Muzehe se ngo agiye gutabara!? Arasangayo ikiyiko gusa kuko ubanza cyarasigaye ku cyicaro cya FDLR.”
Kagabo Jacques ni undi watanze igitekerezo ku magambo ya Twagiramungu, aho yagize ati “Bwana Faustin Twagiramungu, a.k.a Rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.”
Bagabe Nshayija Steven we yavuze ko “intambara ya Twagiramungu se ko ari iy’amagambo, ubona ari iyihe yindi yarwana koko? Azavuga aruhe.”
Uwitwa Youssef na we yagaragaje ko Twagiramungu nta ntambara n’imwe yarwana itari iy’amagambo, ati “Twagiramungu se ko yitungiwe no kuvuga ahubwo sinzi niba nabyo azabishobora kuko iminsi ishobora kuba yaramaze gukona za ngwe.... none nabo yashutse nabo ubwabo ntibari bashoboye bamusigiye intebe iriho ikiyiko. Ni ukuvuga ko ariwe usigaye kurya kuri iriya mbehe!”
Imvugo ya Twagiramungu yo mu 2014 yaturutse kuki?
Twagiramungu ni umugabo wakunze gushyigikira abantu bose barwanya ubutegetsi bw’u Rwanda, by’umwihariko umutwe wa FDLR, byanagize ubukana cyane ahagana mu 2013 ubwo uwari Perezida wa Tanzania, Jakaya Kikwete, yavugaga ko u Rwanda rukwiye kuganira n’uyu mutwe, mu gihe ushinjwa uruhare muri Jenoside yakorewe Abatutsi.
Amagambo y’uko FDLR niraswa azatabara yayavuze mu 2014 nyuma y’uko i Washington habereye inama ikemeza ko Leta Zunze Ubumwe za Amerika izarasa FDLR ikorana na Twagiramungu nibaramuka badashyize intwaro hasi nta mananiza.
Nyuma yayo Russ Feingold wari Intumwa idasanzwe ya Leta Zunze Ubumwe za Amerika mu Karere k’Ibiyaga Bigari no muri Repubulika Iharanira Demokarasi ya Congo yatangaje ko nyuma y’amezi atandatu FDLR izaraswa niba idashyize intwaro hasi.
Yanavuze ko uyu mutwe utemerewe gukorera politiki mu Rwanda ndetse no gukomeza gutekereza iby’ibiganiro na Leta y’u Rwanda.
Feingold yavuze ko uruhande rw’ubuhuza rwiteguye korohereza abarwanyi ba FDLR bashaka gutaha mu Rwanda cyangwa se abashaka kurambika intwaro hasi bagatuzwa ahandi.
Yakomeje avuga ko ""Nta biganiro bikwiye kubaho by’uko FDLR yahabwa ijambo ikaganira na Leta y’u Rwanda, kubera uruhare ishinjwa muri Jenoside.”
Twagiramungu wari uyoboye Ihuriro ry’Amashyaka atavuga rumwe na Leta y’u Rwanda (CPC), yahise avuga ko biteguye gutabara FDLR, mu gihe Amerika yaramuka ihirahiye kuyirasa aho yanavugaga ko mu mezi atandatu ikibazo kizaba cyakemutse hatabayeho kuraswa.
Umwe mu bavugaga rumwe na Twagiramungu icyo gihe ni Laforge Fils Bazeye wari Umuvugizi wa FDLR, na we wavugaga ko nta muntu uzabakoraho, ubu ari i Mageragere.
Undi ni Mudacumura uherutse kwicwa, na we ubu ashobora kuba ari kubazwa imirimo yakoze ku Isi.
Tanzania ya Kikwete yari icyitso cya FDLR
Igitabo cyasohokeye mu Budage mu 2016 gishingiye ku nyandiko z’urubanza rwabereye i Stuttgart muri icyo gihugu rw’abari abayobozi ba FDLR, cyagaragaje byinshi kuri uyu mutwe wokamwe n’ikibi ndetse n’ubugambanyi bwa bimwe mu bihugu ufata nka Se wo muri batisimu.
Kigaragaza neza umubano wa FDLR n’umuyobozi wayo muri Kivu y’Amajyepfo, Col Hamada na Salama Kikwete, umugore w’uwahoze ari Perezida wa Tanzania.
Igitabo kivuga ko Hamada ari umwe mu ihuriro rya Faustin Twagiramungu, Théogène Rudasingwa, wahoze muri RNC ndetse n’abayobozi bakuru muri FDLR ari bo; Mudamucura, Byiringiro na Pacifique Ntawunguka ‘Omega’.
Ibiganiro by’iyi mitwe uko ari itatu byaberaga muri Tanzania kuko Hamada na Wilson Irategeka, uyobora CNRD yiyomoye kuri FDLR, bafite pasiporo z’iki gihugu, aba bakaba bahuje na Twagiramungu.
Uku kuba icyitso kwa Tanzania, kwatumye uwayiyoboraga Kikwete asaba u Rwanda ko rushyikirana na FDLR kugira ngo mu Burasizuba bwa Congo-Kinshasa haboneke umutekano.
Ibi byatewe utwatsi n’abayobozi bakuru b’u Rwanda bavuga ko ibiganiro na FDLR bidashoboka kandi bitazigera bibaho kuko ari inkoramaraso zasize zishe bunyamaswa inzirakarengane z’Abatutsi zisaga miliyoni imwe mu 1994.
Bwana @FTwagiramungu a.k.a rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.
— Kagabo Jacques (@kagabojacques) September 20, 2019
Ubu se koko bazabatabara baturutse he?
— Gatabazi JMV (@gatjmv) September 20, 2019
Nawe aziko hari nyirantatengwa aba ashaka ko mutibagirwako ahari nigeze kumva umusaza atubwira ngo ageze muri gvmt bamubajije icyo bafasha aho aturuka kihutirwa ati : mu Gatare haba ibisambo byinshi nimuhashyire gereza bizajya bifungirwamo. Nguko uko gereza ya Cyangugu yabonetse
— John (@Jo35972615) September 20, 2019
Hahahaha ubu kandi gari abumva uy'umusaza azabatabara koko!!!! Twagiramungu njye aransetsa narangiza ngakomeza ibyo narinibereyemo
— Gahamanyi Nathanaël (@GahamanyiNatha1) September 21, 2019
Kambanda Noel Reka na nuwo musaza. Waba udashinga ukabyina hahahahahah ndumusetse
— Eric U. Bitero (@UBitero) September 20, 2019
Ariko TWAGIRAMUNGU ubwo harubwo yigeze agira ikimunyura mu buzima bwe? Mwibarije, aretse gusaza yanduranije byamutwara iki! None se ko adatabara ategereje iki? Ubwo Mudacumura yazize urw'ikirago? Uyu musaza ibyo avuga biteye agahinda! Yararindagiye!
— Celestin (@neo3_1337) September 20, 2019
Uziko musetsa... Buriya yivugiraga ko azayitabara kuri facebook🤣
— Claude NIKOBISANZWE (@ClaudeNik) September 20, 2019
Bwana Tom, uwambwira aho mujya mutaramira ngo tukurabire(cheers) ...iyi ni imwe muri tweets zisobanutse cyane...Niko bigenda kurwana udafite cause n' intego, upfana ikiyiko
— BYUSA Aline (@Byusaa) September 20, 2019
Urashinyagura @TomNdahiro Udashinga arabyina.Arasukuma nk’urwondo none ngo najye mu ishyamba.Kiriya kigabo ni vuvuzela gusa
— J Kai (@vumbiu95) September 20, 2019
Nubaha abakambwe nka# FTwagiramungu.Ariko aho yageze akora za statements kuri media zose zishoboka,yifatanije noneho na Rusesabagina,jye narinzi ko yagiye keraaa I Rutshuru,ariho abarizwa. None, ngo ce! Muzumve akome!
— Marie G. (@Iyamarere) September 20, 2019
The FDLR was sanctioned by UNSC due to their Human rights violations. Their leaders too were placed on the sanctions list of the UNSC. Whoever, supports or associates with them should know that there are consequences.
— Bob Kayinamura (@BobKayinamura) September 20, 2019
Muzehe se ngo agiye gutabara!?Arasangayo ikiyiko gusa kuko ubanza cyarasigaye ku cyicaro cya #FDLR 😂
— Ingabire Egidie Bibio🇷🇼 (@EgidieBibio) September 20, 2019
Hhhhhhhhh intambara ya Twagiramungu se ko ariyamagambo, ubona ariyihe yindi yarwana koko? Aseme atachoka
— Bagabe Nshayija Steven (@steven_bagabe) September 20, 2019
@TomNdahiro unkoreye umuti.....ibyo ninko kumva Intare yashyize imbogo kuwakajwiga iyinigira hasi, noneho ingunzu cg umutereri uti Mbogo we, ihangane sha tuze tugukize iyo ntare 😂😂😁 ! Franchement urasetsa nkuko wabyivugiye @FTwagiramungu umaze gutsindwa amatora 2003 i Kigali
— Steve Rwakojo (@SRwakojo) September 20, 2019
Hhhh Uyu we aba Acyatsa, @TomNdahiro muvuze spooncomander nibaza ukuntu Lt General aphana ikiyiko biranyobera pe?? Menya yarariguhuta nkisupu,agakomeza yumva araza kubarasa asoje hahahahaaa nyamara nabasigaye nibatahe murwanda namahoro..
— Hamudun Kelly RUTAYISIRE (@HamKelly) September 20, 2019
Ko no kuvuga bitakimushobokera ubwo uriya musaza ngo ni @FTwagiramungu ubwo uwamuha AKA47,yayigendana iminota ingahe ra? Cg azajya yinywera igikoma ubundi avuge gusa
— Patrick Mbarushimana (@pmbarushimana) September 20, 2019
Mperutse kumva FTwagiramungu kuri rya kondera ryabo yisararanga, yishongora ngo na nyina wundi abyara umuhungu,ngo nabo bazafata umuheto.Ese iyo nda ibyara umuhungu yaba yarahirimye?😁
— Marie G. (@Iyamarere) September 20, 2019
Bwana @FTwagiramungu a.k.a rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.
— Kagabo Jacques (@kagabojacques) September 20, 2019
",https://m.igihe.com/politiki/amakuru/article/twagiramungu-yibukijwe-uko-yarebaga-fdlr-icyoroshye-none-ikaba-igeze,Politics
U Rwanda rushobora kwisubiraho ku cyifuzo cyo kuva muri ICGLR,"U Rwanda rushobora kwisubiraho ku cyifuzo rwari rwagaragaje cyo kwivana mu Nama Mpuzamahanga y’Akarere k’Ibiyaga Bigari (ICGLR) nyuma y’uko hagaragajwe ubushake buke bwo kugarura umutekano mu karere.
U Rwanda rushobora kwisubiraho ku cyifuzo rwari rwagaragaje cyo kwivana mu Nama Mpuzamahanga y’Akarere k’Ibiyaga Bigari (ICGLR) nyuma y’uko hagaragajwe ubushake buke bwo kugarura umutekano mu karere.
Muri Nzeri umwaka ushize Leta y’u Rwanda yatangaje ko iri gusuzuma niba ishobora kwivana muri ICGLR, nyuma y’uko uyu muryango unaniwe kurandura FDLR n’indi mitwe yitwaje intwaro ku butaka bwa Repubulika Iharanira Demokarasi ya Congo.
ICGLR yashyizweho mu 2006 nyuma y’ubusabe bw’imiryango mpuzamahanga irimo n’Umuryango w’Abibumbye, ihabwa inshingano zo guhuza, kugenzura no korohereza ishyirwa mu bikorwa ry’ibijyanye n’amahoro n’umutekano mu karere k’ibiyaga bigari.
Umunyamabanga wa Leta muri Minisiteri y’Ububanyi n’amahanga, Amb. Olivier Nduhungirehe yabwiye IGIHE ko bakiri mu biganiro kuri icyo kibazo, gusa agaragaza ko hari ubushake bw’ibihugu bigize umuryango mu kugarura umutekano mu karere.
Yagize ati “Iki kibazo kiracyari mu biganiro, cyane ukurikije ubushake bushya bwagaragajwe n’inama yahuje ibihugu bitatu i Kinshasa.”
Iyo nama yabaye muri Gicurasi uyu mwaka, yahurije hamwe Perezida Felix Tshisekedi wa RDC, Perezida Paul Kagame w’u Rwanda na João Lourenço wa Angola.
Muri iyo nama abakuru b’ibihugu bemeranyije ubufatanye mu kubaka umutekano mu karere, hibandwa ku kurandura imitwe yitwaje intwaro cyane cyane iboneka muri Repubulika Iharanira Demokarasi ya Congo.
Nduhungirehe yavuze ko bagiye gukomeza gukorana mu gushakira amahoro n’umutekano akarere.
Abajijwe niba bidasobanuye ko amahirwe menshi ari yo kuguma muri ICGLR, yagize ati “Yego, ICGLR yahawe inshingano n’itangazo ry’inama ya Kinshasa. Tugiye gukorera hamwe ku bibazo by’umutekano biri mu karere.”
Ibikorwa bya ICGLR ku Rwanda bikunze kugaragara iyo habayeho kurengera ku ngabo ziri ku mupaka w’u Rwanda na Congo aho itsinda rya ICGLR rishinzwe ubugenzuzi, EJVM ariryo ryitabazwa ngo rigaragaze uwarengereye undi.
ICGLR igizwe n’ibihugu 12 birimo Angola, Burundi, Centrafrique, Repubulika Iharanira Demokarasi ya Congo, Kenya, Uganda, u Rwanda, Sudani y’Epfo, Sudani, Congo Brazzaville, Tanzania na Zambia. Icyicaro cyayo kiri i Bujumbura mu Burundi.
",https://m.igihe.com/politiki/article/u-rwanda-rushobora-kwisubiraho-ku-cyifuza-cyo-kuva-muri-icglr,Politics
Sinzatuza umugabo wanjye adahawe ubutabera - Umupfakazi wa Hategikimana wishwe na CMI ya Uganda,"Nyirahabimana Annonciata wari umugore wa Silas Hategekimana witabye Imana ku wa Gatandatu nyuma y’iyicarubozo yakorewe n’Urwego rw’ubutasi rwa Gisirikare rwa Uganda, CMI, yavuze ko nubwo umugabo we atakiriho, atazigera atuza igihe atarahabwa ubutabera.
Nyirahabimana Annonciata wari umugore wa Silas Hategekimana witabye Imana ku wa Gatandatu nyuma y’iyicarubozo yakorewe n’Urwego rw’ubutasi rwa Gisirikare rwa Uganda, CMI, yavuze ko nubwo umugabo we atakiriho, atazigera atuza igihe atarahabwa ubutabera.
Hategekimana yagejejwe mu Rwanda nyuma y’amezi atatu we na bagenzi be 19 batotezwa na CMI mu murwa mukuru Kampala, bashinjwa kuba intasi z’u Rwanda. Bahageze ku wa 12 Kamena bacishijwe ku mupaka wa Kagitumba.
Nyirahabimana w’imyaka 45 yavuze ko umugabo we wapfuye nyuma y’iminsi mike ageze mu Rwanda, yishwe na CMI kuko raporo za muganga zagaragaje ko urupfu rwe ari ingaruka z’ibyo yakorewe.
Yagize ati “CMI yishe umugabo wanjye, ntabwo nshobora kugoheka kugeza abonye ubutabera n’ubwo atakiri kumwe natwe.”
Hategekimana yari umwe mu banyarwanda 20 bari bafunganywe bo mu itorero rya ADEPR muri Uganda. Umugore we yabwiye The New Times ko bagezwa ku mupaka wa Kagitumba, bari bafite ibikomere ku mutwe.
Hategikimana ageze mu Rwanda yatangiye kubabara mu gituza, ajyanwa ku Bitaro bya Kacyiru. Babonye ko uburwayi bwe bukomeye, abaganga bemeje ko yoherezwa mu Bitaro bya gisirikare bya Kanombe kugira ngo akorerwe irindi suzuma.
Umupfakazi wa Hategikimana yavuze ko umugabo we yari afite ikibazo cyo kubabara mu gituza, iburyo, ""ibintu atari yarigeze agira mu buzima bwe mu myaka yose namumenye.”
Ageze ku bitaro bya Kanombe, umuganga wamusuzumye yasabye ko anyuzwa mu cyuma ku ivuriro rya Legacy Clinics, gusa ku bw’amahirwe make yaje guhita apfa.
Isuzuma rikorerwa uwitabye Imana ryagaragaje ko Hategikimana “Yari afite imvune y’urubavu yo ku rwego rwa gatanu n’ikibazo cy’amaraso yari yarikusanyirije hagati y’igituza n’ibihaha (hemothorax) hamwe no kwangirika ibihaha. Yari afite kandi ikibazo cy’impyiko y’ibumoso yangiritse n’ibikomere mu nda.”
Raporo y’isuzuma yaasinyweho n’abaganga b’inzobere batanu, igaragaza ko urupfu rwa Hategekimana atari ‘urusanzwe’, ko rwatewe no gukubitwa cyane mu gituza no mu nda.
Hategikimana yasize umugore n’abana batatu barimo abakobwa babiri n’umuhungu umwe. Bashakanye mu 1998 babanza gutura mu karere ka Musanze.
Nyirahabimana yatangaje ko umugabo we yari umuntu mwiza wita ku muryango we kandi usenga. Mu gahinda kenshi yagize ati “Yari yariyeguriye gukorera itorero no kwita ku bana be, ubu dufite ikibazo cy’uburyo tuzabaho kuko nta nzu twagiraga.”
Yakomeje ati “Umugabo wanjye yashinjwe kuba intasi y’u Rwanda, iki ni ikinyoma gikomeye kuko icyo yakoraga Kampala byari ukwigisha ijambo ry’Imana no gukora ubumotari, ntabwo yigeze ajya mu bya politike, nta n’inyungu yari abifitemo.”
Mbere y’uko apfa, Hategekimana na bagenzi be barindwi bari barajyanye Leta ya Uganda mu rukiko rw’Umuryango wa Afurika y’Iburasirazuba basaba kurenganurwa ku iyicarubozo bakorewe. Yapfuye mbere y’uko ahabwa ubutabera.
Mu 2009 nibwo umuryango wa Hategikimana wageze muri Uganda, ndetse Nyirahabimana avuga ko baje no kubona ubwenegihugu bwa Uganda.
Yavuze ko ibintu byaje guhinduka muri Werurwe 2019 ubwo abantu bambaye imyenda ya gisirikare bashimutaga Hategikimana n’abandi bagenzi be bakoranaga muri ADEPR, bakorerwa iyicarubozo ryaje no kumuviramo urupfu.
",https://m.igihe.com/politiki/amakuru/article/sinzatuza-umugabo-wanjye-adahawe-ubutabera-umupfakazi-wa-hategikimana-wishwe-na,Politics
"Minisitiri Biruta asanga Uganda ifite ubushake, ibibazo byayo n’u Rwanda byakemuka mu cyumweru kimwe ","Minisitiri w’Ububanyi n’Amahanga w’u Rwanda, Dr. Vincent Biruta, yavuze ko iyo habaho ubushake bwa Politiki, ibibazo u Rwanda rufitanye na Uganda biba byarakemutse kuko ngo ibyo u Rwanda rusaba byumvikana ku buryo byanakemuka mu cyumweru kimwe.
Minisitiri w’Ububanyi n’Amahanga w’u Rwanda, Dr. Vincent Biruta, yavuze ko iyo habaho ubushake bwa Politiki, ibibazo u Rwanda rufitanye na Uganda biba byarakemutse kuko ngo ibyo u Rwanda rusaba byumvikana ku buryo byanakemuka mu cyumweru kimwe.
Kuwa Gatanu tariki 21 Gashyantare 2020 nibwo Inama yabereye i Gatuna ihuje abayobozi b’u Rwanda, Uganda, Angola na Repubulika Iharanira Demokarasi ya Congo, yahaye Uganda ukwezi kumwe ko kugenzura ibirego bya Repubulika y’u Rwanda ku bikorwa bibera ku butaka bwayo by’imitwe ibangamiye guverinoma y’u Rwanda, byaba ari ukuri, Uganda igafata ingamba zose zo kubihagarika no kwirinda ko byakongera kubaho nyuma hakabaho ibiganiro byo gufungura imipaka.
Mu kiganiro Majuscule Propos cya Televiziyo y’u Rwanda, cyavugaga ku bibazo by’u Rwanda na Uganda cyatambutse kuri iki Cyumweru, Minisitiri w’Ububanyi n’Amahanga, Dr. Vincent Biruta, yabajijwe ku cyizere cy’uko Uganda yaba izubahiriza ibyo yasabwe mu kwezi kumwe yahawe, asubiza ko ikibazo atari igihe cyo kubikemura ahubwo ikibazo ari ubushake bwa Politiki.
Yavuze ko ibyo u Rwanda rusaba byumvikana kandi ko ari ibintu bitatwara icyumweru kimwe kugira ngo bikemuke Uganda iramutse ifite ubushake bwo kubikemura.
Ati “Njye ntekereza ko iyo haba ubushake bwa Politiki bitajyaga gusaba iminsi 30 kubera ko ibyo u Rwanda rusaba birumvikana: Dufite abanyarwanda bafashwe bari muri gereza dusaba ko barekurwa. Turasaba ko gufata abanyarwanda no kubatoteza mu buryo bunyuranyije n’amategeko bihagarara. Turasaba ko ibikorwa byo gushyigikira imitwe irwanya u Rwanda bihagarara. Ndatekereza ko itari inakenewe, ibyo ni ibintu abantu bakora mu cyumweru kimwe.”
Uganda iri mu bibazo by’ubukungu ndetse na Banki nkuru y’icyo gihugu iherutse kwerurira abagize Inteko Ishinga Amategeko ko yaguye mu gihombo cya miliyoni 545 z’amadorali ya Amerika mu myaka 15 ishize.
Abasesenguzi basanga Uganda ikeneye cyane ko umupaka ufungurwa nubwo n’abanyarwanda bawukeneye. Ku ruhande rumwe bisa nk’aho Museveni yari yizeye ko inama iheruka isiga iwufunguye nkuko n’ubutumwa yanditse kuri Twitter bibugaragaza.
Nyuma gato y’iyo nama yanditse ati “Mfitiye impuhwe abaturage ba Uganda n’ab’u Rwanda bagizweho ingaruka n’ifungwa ry’umupaka wa Gatuna. Ndabasaza kwihangana mu gihe turi gushaka igisubizo kirambye. Nizeye ko ukuri kuzagaragara kubera Guverinoma ya NRM [Ishyaka riri ku butegetsi] ihagaze ku kuri.”
My sympathies go out to the citizens of Uganda and Rwanda that have been affected by the closure of the Katuna border. I call upon you to be patient as we pursue a lasting solution. I am very optimistic that the truth will come out because the NRM government stands for the truth. pic.twitter.com/940BtM2kTK
— Yoweri K Museveni (@KagutaMuseveni) February 21, 2020
Dr. Vincent Biruta wari mu nama yabereye i Gatuna, yavuze ko abahuza bari bateguye gahunda irimo n’ikimenyetso cyo kwambuka umupaka, ariko abakuru b’ibihugu baza kuyihindura nyuma ari nabwo ikiganiro n’itangazamakuru cyakuwemo, hagasomwa itangazo. Birashoboka ko ariho icyizere Museveni yari afite cyari gishingiye.
Ati “Ndakeka iyo nyandiko ya Twitter yaranditswe inama irimo cyangwa itararangira, wenda bikozwe n’ushinzwe konti ye ya Twitter.”
Umujyanama wa Perezida Kagame, Dr Jean Paul Kimonyo, yavuze ko Museveni ashobora kuzubahiriza ibyo yasabwe kubera igitutu ariho cyerekeye ubukungu bwa Uganda buri kuzahara.
Ati “Turebye uko ibintu bihagaze ubu Perezida Museveni ari ku gitutu gikomeye. Bisa nk’aho Museveni yatekerezaga ko inama yabaye ku wa Gatanu izafungura umupaka ariko si ko byagenze. Kuri we hari igitutu ku ruhande rw’ubukungu nubwo n’abanyarwanda bawukeneye [Umupaka].”
Dr. Kimonyo asanga Uganda yaratunguwe n’uburyo u Rwanda rwitwaye ku bijyanye n’ifungwa ry’umupaka, itangira gufata ibyemezo bitandukanye.
Ati “Ikibazo gitangira Uganda yaravuze ngo u Rwanda ruze rupfukame ariko ibyo ntibyashobotse. Ntabwo Museveni yakuyeho pasiporo ya Charlotte Mukankusi, [ushinzwe dipolomasi mu mutwe w’iterabwoba wa RNC, washinzwe na Kayumba Nyamwasa], ntabwo ari ku busa batangiye kurekura bamwe mu bo bafunze. Ndatekereza ko azakora ibyo asabwa niba bikenewe ko umupaka ufungurwa nkuko yabivuze.”
Hashize imyaka itatu hari ubwumvikane buke hagati y’ibihugu byombi, u Rwanda rushinja Uganda gukorana no gukingira ikibaba ibikorwa by’imitwe igamije kuruhungabanyiriza umutekano, birimo iby’imitwe ya RNC, FDLR, RUD Urunana n’indi. Hari gufata no gufunga abanyarwanda mu buryo bunyuranyije n’amategeko bagakorerwa iyicarubozo ndetse no kubangamira ubucuruzi bwarwo.
Intambwe imaze guterwa mu kuzahura umubano hagati y’ibihugu byombi, irimo kurekura abaturage bari bafunzwe kuri buri ruhande, no gusinya amasezerano yo guhererekanya abanyabyaha.
Ibyo u Rwanda rusaba Uganda
Kimwe mu byo u Rwanda rwari rwasabye mbere y’inama ya Kane y’i Gatuma cyo gutesha agaciro pasiporo yahawe Charlotte Mukankusi wo muri RNC ari nayo yakoreshaga mu ngendo ze, cyarubahirijwe.
U Rwanda kandi rwari rwasabye Uganda kohereza abantu bagize uruhare mu bitero byo mu Kinigi mu mwaka ushize, byahitanye abantu 14 abandi bagakomereka. Ku wa Gatatu hari babiri boherejwe, nubwo hari abandi bataroherezwa.
U Rwanda rukomeje gusaba Uganda gukurikirana ibikorwa n’ikusanywa ry’inkunga ihabwa imitwe yo guhungabanya u Rwanda, bikorwa n’abarimo Prossy Bonabaana, Sula Nuwamanya, Dr Rukundo Rugali, Emerithe Gahongayire na Emmanuel Mutarambirwa, byose bigashyigikirwa na RNC, binyuze mu muryango utari uwa leta Self-Worth Initiative.
Mu bandi rusaba kohererezwa bari muri RUD Urunana yagabye igitero mu Kinigi, uretse Sous Lieutenant Selemani Kabayija na Private Fidèle Nzabonimpa bagejejwe mu Rwanda, hari Mugwaneza Eric na Capt. Nshimiye uzwi nka Governor ari na we wayoboye igitero cyo mu Kinigi.
U Rwanda kandi rusaba Uganda gukurikirana abayobozi bakorana na RNC na RUD Urunana barimo Umunyamabanga wa Leta Philemon Mateke, Brig Gen Abel Kandiho uyobora CMI, Brig Gen Fred Karara, Col Sike Asiimwe, Major Fred Mushambo, Col Kaka Bagyenda n’abandi bayobozi bagira uruhare muri ibyo bikorwa.
",https://m.igihe.com/politiki/article/minisitiri-biruta-asanga-uganda-ifite-ubushake-ibibazo-byayo-n-u-rwanda,Politics
"Simva mu muryango ukomeye, aho ndi ni igihugu cyiza- Ikiganiro na Kamanzi uhagarariye urubyiruko mu Nteko (Video)","Kamanzi Ernest na Maniriho Clarisse ni bo badepite bahagariye urubyiruko mu Nteko Ishinga Amategeko y’u Rwanda kuva mu 2018.
Kamanzi Ernest na Maniriho Clarisse ni bo badepite bahagariye urubyiruko mu Nteko Ishinga Amategeko y’u Rwanda kuva mu 2018.
Mu matora yabaye muri uwo mwaka, abakandida 26 nibo bashakwagamo babiri bagombaga guhagararira urubyiruko muri manda y’imyaka itanu izageza mu 2023.
Kamanzi Ernest yabonye amajwi 66.8%, Maniriho Clarisse abona amajwi 52.9%.
Kamanzi w’imyaka 30, avuka mu karere ka Kamonyi mu Majyepfo y’u Rwanda, ni umusore.
Uyu umusore iyo muganiriye bigaragara ko aba acishije make, akavuga ko umwanya ariho uyu munsi nubwo ari umwanya ukomeye, we awufata nk’ikirango cy’imiyoborere myiza igihugu giha abakiri bato.
Avuga ko nubwo abenshi bashobora kwibwira ko yaba akomoka mu muryango ukomeye, bikaba aribyo byamugize uwo ariwe uyu munsi, ibi ngo sibyo kuko ava mu muryango utifashije cyane.
Mu kiganiro yahaye IGIHE, Depite Kamanzi yavuze byinshi ku buzima bwe, uko agira uruhare mu kubaka igihugu n’uburyo abona ikibazo cy’ubushomeri mu rubyiruko.
Ikiganiro na Depite Kamanzi Ernest
IGIHE: Ukiri muto inzozi zawe wumvaga wifuza kuzakora iki?
Kamanzi: Burya umwana wese agira inzozi, hari uvuga ati nzaba muganga, umusirakari n’ibindi, ariko uko ugenda ukura inzozi wari ufite zigenda zihinduka, njye rero nkiri muto numvaga nzaba umusirikari, ibi nabiterwaga n’amateka y’igihugu kuko nagiye mbona ko muri uru rugendo tumazemo imyaka 25, urubyiruko rwagize uruhare rukomeye ngo igihugu cyacu kibe kiri aho kiri uyu munsi, njye nabonye ko abasirikari aribo babigizemo uruhare mu kukibohora kugeza aho turi uyu munsi.
Nubwo ibi byose nabyumvaga nkiri muto ariko byatumaga numva nzaba umusirikari, ariko uko ugenda ukura bitewe n’amahirwe igihugu gitanga numvise hari n’ubundi buryo nagikoreramo, ni uko naje kwisanga muri politike.
IGIHE: Kuba depite abantu bashobora kwibwira ko biterwa n’umuryango ukomeye uvukamo, niko bimeze?
Kamanzi: Amateka ya mbere ya Jenoside yakorewe Abatutsi, abakiri bato ntabwo bahabwaga amahirwe ngo batange umusanzu ariko ubu byarahindutse, uyu munsi bareba ubushobozi umuntu afite bitari aho uturuka. Nanjye rero nkomoka mu muryango utifashije cyane.
IGIHE: Ni gute watekereje kwiyamamariza kuba umudepite?
Kamanzi: Kuri njye nakuze numva hari icyo ngomba igihugu cyanjye, burya uko ugenda ugira inshingano kandi ukazikora neza uba wumva ugomba gutera intambwe, igihe cyo gutanga kandidatire cyarageze numva nanjye ndi umwe mu bagomba kuzitanga ndetse ndayitanga, ariko ntibihagije kuko uba guhangana n’abandi ukagaragaza ibyo uzamarira abaturage, mu guhitamo rero nsanga bampisemo.
IGIHE: Umaze gutorwa aho uvuka babyakiriye gute?
Kamanzi: Birumvikana buri muntu wese aho akomoka iyo umwana wabo yateye intambwe barishima, navuga ko banejejwe n’uko umwana wabo yateye intambwe ariko ntibyabatunguye cyane kuko muri kwa kundi umuntu ashaka icyo amarira igihugu cye, akenshi abantu baba bakubona mu bikorwa bitandukanye, ntabwo batunguwe cyane ahubwo banejejwe n’ibyo nagezeho.
IGIHE: Wumvaga ari iki wagombaga gukorera urubyiruko ugeze mu Nteko?
Kamanzi: Iyo ugiye kwiyamamaza kujya mu Nteko uba ugomba kubanza kumenya inshingano zayo, harimo gutora amategeko, kugenzura ibikorwa bya guverinoma no guhagararira abaturage.
Iyo ugiyemo nk’uhagarariye urubyiruko mbere y’uko ugeramo uba wumva uzavuganira urubyiruko, ukareba niba amategeko atorwa ababereye, ukareba niba uko gahunda zigenerwa urubyiruko koko zibateza imbere, ibyo nibyo twumvaga tuzakorera urubyiruko. Iyo tugiye mu Nteko tureba niba gahunda igihugu cyihaye ariyo irimo gushyirwa mu bikorwa, ariko iyo ugezemo usanga n’abandi mukorana mufite izo nshingano mukagendera muri wa murongo.
IGIHE: Ese koko abadepite bakorera abaturage uko bikwiye?
Kamanzi: Inteko Ishinga Amategeko ntidukwiye kuyireba nk’urwego ruri ku ruhande rudashinzwe gufasha abaturage, iyo turi hariya Inteko icyo ikora ni ukureba niba icyerekezo guverinoma yihaye aricyo gishyirwa mu bikorwa, dufashe nk’urugero nk’abaturage bagombaga kuva mu manegeka, iriya ntabwo yari gahunda yo kubangamira abaturage ahubwo ni ukugira ngo bibarengere.
Iyo umuturage ari hariya aba yabura ubuzima , icyo gihe Inteko tuba tugomba kureba uko bava mu manegeka. Mwarabibonye ko nyuma yo kuhabakura imvura yaraguye itwara amazu yabo, twe nk’abadepite iyo tubonye ko ibyo leta ikora biri mu nyungu z’umuturage, duhama muri uwo murongo.
IGIHE: Mugeze mu Nteko nta gihe mwigeze kugira ubwoba bwo kuvuga?
Kamanzi: Burya tugira umugisha kuko tugira ubuyobozi butanga umwanya ku bakiri bato nabo bakagaragaza icyo bashoboye. Mbere twumvaga kuzakorana nabo bizagorana ariko twaje kwishimira gukorana n’abantu bafite uburambe. Ibyo ariko biba bisaba ko ukora ubushakashatsi kugira ngo ibitekerezo utanga koko bitaba bihabanye n’ibyabo.
IGIHE: Ikibazo cy’ubushomeri ukibona gute mu rubyiruko?
Kamanzi: Kuba tuvuga ubushomeri uyu munsi ni uko mbere ya Jenoside bitavugawga, uyu munsi turabivuga kuko igihugu cyatanze amahirwe, ayo mahirwe ni uko iyo tuvuze uburezi kuri wese, umuntu wese ugejeje imyaka yo kwiga yiga, iyo yize biba bivuze ko dufite abantu benshi bize ariko bitari ugusaba akazi leta ahubwo kugahanga.
Iki ntabwo rero ari ikibazo gikomeye, icyo twita ikibazo dukwiye kukibyazamo amahirwe, ayo mahirwe ya mbere ni uko igihugu cyakwigishije mbere ntibyari biriho.
Ikindi abantu bakwishimira ni uko urubyiruko tubona uyu munsi ruratanga icyizere. Nk’ubu tugiye mu ikoranabuhanga imishinga myinshi irimo guhangwa ni urubyuko rurimo, muri Made in Rwanda abakiri bato nibo barimo kugaragaramo, abantu barangije Kaminuza barimo kubyaza ubuhinzi amafaranga menshi.
Depite Kamanzi avuga ko icyo abakiri bato bakwiye kureba ari ayo mahirwe igihugu cyabahaye bakayabyaza umusaruro, kuko guverinoma ngo yiteguye kubafasha.
",https://m.igihe.com/politiki/article/simva-mu-muryango-ukomeye-aho-ndi-ni-igihugu-cyiza-ikiganiro-na-kamanzi,Politics
Urwishe ya nka ruracyayirimo: Leah Karegeya yahize guhirika ubuyobozi bwa Kayumba Nyamwasa muri RNC,"Umunyarwanda ni we wavuze ngo aho umutindi yanitse ntiriva, uyu mugani ukomeje kugana akari kubera muri RNC, umutwe w’iterabwoba washinzwe n’abagamije guhungabanya umutekano w’u Rwanda, abenshi bahunze kubera ibyaha bari bakurikiranyweho cyangwa andi makosa akomeye.
Umunyarwanda ni we wavuze ngo aho umutindi yanitse ntiriva, uyu mugani ukomeje kugana akari kubera muri RNC, umutwe w’iterabwoba washinzwe n’abagamije guhungabanya umutekano w’u Rwanda, abenshi bahunze kubera ibyaha bari bakurikiranyweho cyangwa andi makosa akomeye.
Ibibaso bikomeje kuba urusobe ku bayobozi bawo barimo Kayumba Nyamwasa, kugeza n’aho Leah Karegeya, umugore w’umwe mu bashinze uyu mutwe, avuze ko agiye kwihuza n’abandi badashyigikiye Kayumba Nyamwasa bakamuhirika.
Ni nyuma y’uko abari basigaye bakomeye muri uyu mutwe bose basa n’abitandukanyije na Kayumba Nyamwasa kuko na Frank Ruhinda, musaza wa Leah Karegeya wabaga muri Uganda, yamaze gutoroka RNC agahungira muri Canada aho yagiye kwifatanya na ba Tabita Gwiza, uheruka kwirukanwa muri RNC.
Uyu Tabitha Gwiza yahoze ari Komiseri ushinzwe abari n’abategarugoli mu ntara ya RNC ya Canada akaba n’umubitsi w’Akarere ka Windsor, ariko mu minsi ishize yarirukanwe. Uyu Gwiza ni mushiki wa Ben Rutabana uheruka kuburirwa irengero, ikibazo cyasembuye umwiryane muri uyu mutwe.
Frank Ruhinda ni umwe mu bagize uruhare runini mu gushora abanyarwanda baba muri uganda mu mutwe wa P5 afatanyije na CMI, ababyanze bagakorerwa ibikorwa by’iyicarubozo abandi bakanicwa.
Kwihuza kwa Leah Karegeya, Frank Ruhinda, Tabita Gwiza n’abandi bafatwa nk’abari ibikomerezwa muri uyu mutwe bigamije kotsa igitutu Kayumba ushinjwa kurigisa umutungo wa RNC, akawushora mu bikorwa bye by’ubucuruzi biri muri Afurika y’Epfo, Mozambique n’ahandi.
Leah Karegeya wahoze mu kanama gashinzwe imyitwarire n’imikorere muri RNC, mu minsi ishize ni bwo yashyize hanze ibaruwa ifunguye ikubiyemo ubwegure bwe ku nshingano yari yarahawe. Muri urwo rwandiko, yavuze ko yeguye kubera ko komite yari ayoboye itizewe, ku buryo imyanzuro bafata idahabwa agaciro.
Ati ""Nasanze nta mpamvu yo kuguma kuba umuyobozi mu gihe nka komite yahawe inshingano zo gufata ibyemezo ku bayobozi, nta gaciro babiha"".
Imwe muri iyo myanzuro harimo irebana n’uwari umuvugizi wayo, Jean Paul Turayishimye uheruka kwirukanwa nyuma yo kuzamura ikibazo kirimo ibura ry’umwe muri ba komiseri muri RNC, Benjamin Rutabana.
Leah yavuze ko itsinda rye ryemeje ko Turayishimye yirukanwe kubera ko yagaragaje impungenge ku ibura rya Rutabana. Gusa Nyamwasa we yahisemo ahubwo kumwirukana atabagishije inama.
Leah Karegeya yafatwaga nk’inararibonye muri RNC kuko yari umuyobozi mu kanama k’inararibonye kagishwaga inama mu bikorwa bitandukanye by’uyu mutwe kandi akaba umwe mu bantu bakunzwe n’abayoboke benshi ba RNC.
Amakuru avuga ko benshi mu bashyigikiye Leah Karegeya batuye muri Afurika y’Epfo, i Burayi na Canada bari gukora uko bashoboye kose ngo bitandukanye na RNC, ariko bakabinyuza mu buryo bwo kwegura bavuga ko ari ku mpamvu zabo bwite, birinda kwiteranya na Kayumba.
Kuva hamenyekana amakuru y’ibura rya Ben Rutabana bikekwa ko ryagizwemo uruhare na Kayumba Nyamwasa, benshi mu bayobozi muri uyu mutwe w’iterabwoba bareguye abandi bareguzwa baranirukanwa. Ibi byahise bitanga ishusho ko RNC yabaye nk’ubwato buri kurohama kandi butagifite umusare ubuyoboye.
Ibi kandi byaje bikurikiye icyemezo cya leta ya Afurika y’Epfo kibuza impunzi ziri ku butaka bwayo gukora ibikorwa n’inama zifite aho zihuriye na politiki.
Kugeza ubu abafatwaga nk’inkingi za mwamba muri RNC bitandukanyije nayo ni Dr. Théogène Rudasingwa, Kazungu Jean Paul, Dr. Muvunyi Paulin, Bwayihuku Mathias, na Nsabimana Callixte wiyita Sankara uri mu maboko y’ubutabera mu Rwanda.
Mu baburiwe irengero mu buryo budasobanutse bikekwa ko byakozwe n’ubuyobozi bwa RNC ni Maj Nkubana Emmanuel, Rwarinda Michel, na Benjamin Rutabana wari ukuriye ikigega cyitiriwe umuryango wa Rwigara cyanyuzwamo hafi 75% by’inkunga yatungaga RNC.
Umuzi w’ibibazo Leah Karegeya afitanye n’ubuyobozi bwa RNC si uwa vuba aha kuko kuva umugabo we, Patrick Karegeya, yapfa, abasigaye mu buyobozi bwawo ntibigeze bamuha ijambo.
Nyamwasa n’umugore we ni inzobere mu kunyereza umutungo, bashoye umutungo wa RNC mu bucuruzi bw’umuryango wabo harimo amahahiro akomeye muri Afurika y’Epfo, muri Mozambique n’ahandi nk’uko amakuru abivuga.
Nyamwasa ashinjwa kwiharira RNC, aho bagenzi be bafatanyije gushinga uyu mutwe bamushinja kunyereza umutungo, kutagira imiyoborere inoze, kwironda, gukoresha icyenewabo no kwigwizaho iby’uyu mutwe.
Kayumba yagiye akorana bya hafi n’abo mu muryango we barimo muramu we, Frank Ntwari, uyu akaba yaranamuhaye imbaraga zo kuba komiseri ushinzwe urubyiruko. Ntwari yagiye ashinjwa n’umugore wa Rutabana, Diane Rutabana ko ari umuntu wagiye atera ubwoba umugabo we.
Diane yavuze ko inshuro nyinshi yagiye agaragaza ikibazo afite, aho yanabwiye Ijwi rya Amerika ko Ntwari yagiye atera ubwoba Rutabana, ko mu gihe yaba asubiye muri Uganda azamufunga.
",https://m.igihe.com/politiki/article/urwishe-ya-nka-ruracyayirimo-leah-karegeya-yahize-guhirika-ubuyobozi-bwa,Politics
Perezida Kagame yavuze uko Uganda yamusabye ko Abanyarwanda basubukurayo ingendo akabyanga,"Perezida Paul Kagame yavuze ko yanze ubusabe bwa Uganda bwo kubwira abanyarwanda ko bakongera gukorera ingendo muri iki gihugu cy’igituranyi nyuma y’uko kirekuye abanyarwanda icyenda bari bahafungiye.
Perezida Paul Kagame yavuze ko yanze ubusabe bwa Uganda bwo kubwira abanyarwanda ko bakongera gukorera ingendo muri iki gihugu cy’igituranyi nyuma y’uko kirekuye abanyarwanda icyenda bari bahafungiye.
Mu ntangiriro z’uku kwezi nibwo Uganda yarekuye abanyarwanda icyenda mu magana y’abari bafungiye ku butaka bwayo, barimo abari bamaze imyaka igera kuri ibiri bafunzwe nta byaha bigaragara bashinjwa ahubwo bakorerwa iyicarubozo amanywa n’ijoro.
Abo banyarwanda barekuwe ni bamwe mu magana y’abo u Rwanda rwakunze gusaba Uganda kurekura, ruvuga ko bafashwe mu buryo bunyuranyije n’amategeko bagatotezwa, ntibagezwe mu butabera bamwe bagakurizmao no gupfa.
U Rwanda kandi rwagiye rwinubira uburyo Uganda ikorana n’imitwe ishaka kuruhungabanyiriza umutekano irimo RNC ya Kayumba Nyamwasa.
Byatumye muri Werurwe umwaka ushize, rugira inama abaturage barwo yo guhagarika ingendo zijya muri Uganda kuko umutekano wabo utizewe.
Kuri uyu wa Gatatu ubwo Perezida Kagame yakiraga ku meza abahagarariye ibihugu byabo n’imiryango mpuzamahanga mu Rwanda, anabifuriza umwaka mushya wa 2020, yavuze ko Uganda iherutse kumusaba kubwira abanyarwanda ko bakongera gutemberera muri icyo gihugu.
Yavuze ko Uganda yabihereye kuri abo banyarwanda icyenda yari imaze kurekura n’abandi bake barekuwe mbere, ikumva ko nawe yahita abwira Abanyarwanda ngo basubire gukorera ingendo muri Uganda bisanzuye.
Ati “Bahise bambwira bati mukwiriye kugira icyo mukora. Ngo mubwire Abanyarwanda baze muri Uganda. Uwabimbwiraga naramubwiye nti nta kibazo, ariko se nindamuka mbyemeye, uyu munsi n’ejo, n’ejo bundi Abanyarwanda bakongera bagafungwa n’abafunzwe mbere batararekurwa?”
Yakomeje agira ati “Murumva nzasubira kubwira Abanyarwanda ngo narababeshye, nimwongere muhagarike kujya muri Uganda ? Naramubwiye nti mutubabarire, mureke gufata abanyarwanda kuko n’abafashwe ntibigeze bagira ibyo bashinjwa imyaka n’imyaka. Ikindi nimurekere aho gukorana n’iriya mitwe ishaka guhungabanya umutekano w’u Rwanda, nibikorwa gufungura umupaka bizahita byikora.”
Perezida Kagame yavuze ko kubera umubano w’u Rwanda na Uganda utari wifashe neza, byanatumye umwaka ushize kuyobora umuryango wa Afurika y’Iburasirazuba (EAC) bikomera, kurusha uko byamworoheye mu 2017 ubwo yari ayoboye umuryango wa Afurika yunze Ubumwe.
Ati “Nubwo ari ibihugu bike ariko byari bigoye kurusha kuyobora umugabane wose ariko ubuyobozi bwaba ubw’igihugu kimwe n’igihugu cyanjye mpura n’impogamizi kandi ari igihugu kimwe nkanswe umuryango. Ngira ngo muzi ibibazo twahuye nabyo n’abaturanyi bacu ariko by’umwihariko umuturanyi wacu mu majyaruguru, Uganda.”
Yavuze ko intego za EAC ari ubufatanye , kwihuza n’imigenderanire myiza y’abayituye , gusa ngo ntabwo bipfa kwikora.
Yavuze kuba EAC yifuza gufungurirana amarembo hagati y’ibihugu biyigize bitazikora.
Ati “Kuyikuraho [imipaka] ugomba kugira icyo ukora, ugomba gutsura umubano n’abaturanyi. Ukabafata nk’uko bagufata. Ntabwo wahiga abantu bo mu kindi gihugu ngo ugaruke uvuga ngo ibintu by’imipaka ntacyo bivuze.”
Yavuze ko nubwo imipaka yakurwaho hagati y’ibihugu, kuba abaturanyi bitazavaho kandi bizahora bisaba kubanirana neza.
Perezida Kagame yavuze ko igihe cyose udashaka ko umuturanyi wawe agera iwawe, uba wamaze gushyiraho umupaka ubatandukanya nubwo mu bigaragara nta yindi mipaka yaba ihari.
Ati “Nzatembera ariko ningera ku rugo rwawe mvuge nti oya aha sinaharenga, uzaba wamaze gushyiraho umupaka hagati y’imiryango. Nibyo byabaye hagati y’u Rwanda na Uganda mu minsi ishize.”
Kubana nk’abaturanyi, Perezida Kagame yabigereranyije nko guturana mufite inzu z’ibyatsi, ko igihe cyose mwirinda icyatuma imwe ifatwa n’umuriro kuko ikongeza izindi.
Ati “ Iyo ufite inzu z’ibyatsi zegeranye, wirinda kunagamo umuriro kuko n’inzu yawe izashya. Inzu y’umuturanyi nifatwa n’umuriro, izakongeza n’iyawe. Niko ikibazo giteye, niyo mpamvu ubufatanye aricyo kintu cyiza.”
Yakomeje agira ati “Twize amasomo menshi. Tuzi ububi bwo gutwika inzu z’abandi, turabizi neza icyo bisaba. Twe ntabwo tujya dukina iyo mikino yo gutwika inzu z’abandi ariko dushyira imbaraga mu kurinda izacu ngo zidashya mu buryo bworoshye, kandi tugaharanira ko ushaka gutwika inzu zacu bizamutwara ikiguzi kinini.”
Perezida Kagame yavuze ko amasezerano yo kubyutsa umubano hagati y’u Rwanda na Uganda ku buhuza bwa Repubulika Iharanira Demokarasi ya Congo na Angola, yitezweho kurangiza ibyo bibazo byose.
Amafoto:Niyonzima Moise
",https://m.igihe.com/politiki/article/perezida-kagame-yavuze-uko-uganda-yamusabye-ko-abanyarwanda-bajyayo-akabyanga,Politics
"Urwango rwo kwitwa Abanyarwanda, ubwicanyi mu isura ya ‘Jenoside’: Ibihe bikomeye ku banyamulenge muri RDC","Amateka y’Abanyamulenge ni maremare cyane, aho agaragaza ko bageze muri Congo mu kinyejana cya 17 mbere y’uko Abanyaburayi bigabanya Afurika binyuze mu nama yiswe iya Berlin, yabaye hagati ya Ugushyingo 1884 na Gashyantare 1885. Bibarwa ko icyo gihe Abanyamulenge bari bahamaze imyaka hafi 200.
Amateka y’Abanyamulenge ni maremare cyane, aho agaragaza ko bageze muri Congo mu kinyejana cya 17 mbere y’uko Abanyaburayi bigabanya Afurika binyuze mu nama yiswe iya Berlin, yabaye hagati ya Ugushyingo 1884 na Gashyantare 1885. Bibarwa ko icyo gihe Abanyamulenge bari bahamaze imyaka hafi 200.
Nyamara magingo aya hari Abanye-Congo benshi bagifata Abanyamulenge nk’abanyamahanga, abanyarwanda by’umwihariko, ku buryo badakwiye kugira uburenganzira na buke ku butaka bwa Congo.
Ni ibintu byakomeje kubakururira ibibazo mu ntambara zidashira, kugeza ku ifatwa nk’ikomeye kurusha izindi yatangiye mu 2017, ku buryo hari n’abavuga ko Abanyamulenge barimo gukorerwa Jenoside. Hategerejwe ahazava igisubizo kuri ubu bwicanyi, kuko Abanyamulenge bahamya ko Leta ya Congo yabatereranye.
Umwarimu muri Kaminuza y’u Rwanda mu gashami ko gukemura amakimbirane, Dr Aggée Shyaka Mugabe, ni umwe mu bakurikiranye by’umwihariko ibibazo by’abanyamulenge, kuva mu myaka yo hambere kugeza magingo aya.
Yagize ati “Abanyamulenge bahageze bavuye mu Rwanda, icyo gihe u Rwanda cyari igihugu gifite n’umwami, ariko Congo yo ntabwo yari iriho, uretse ko n’u Rwanda imbibi zarwo zitari iz’u Rwanda tuzi uyu munsi. Urumva mu kinyejana cya 17, birashoboka ko hari n’abagiye mu kinyejana cya 18, ndetse na nyuma yaho, ariko abagiyeyo bose batanze Congo kuba igihugu.”
Ni ukuvuga ko ubwo icyo gihugu cyabagaho, abagituye bahawe ubwenegihugu bwacyo hatitawe ku buryo bahageze n’aho baturutse, cyane ko uyu mugabane kimwe n’indi yose, yagiye iturwa n’abimukira muri ubu buryo.
Nyamara bishingiye ku ngengabitekerezo yagiye ibibwa, hari abafata Abanyamulenge nk’abanyamahanga, bakabagabaho intambara zidashira bagamije kubirukana no kubatwara ibyabo, nabo bagahorana ukwirwanaho ngo badashira.
Ubwicanyi ku Banyamulenge si ubwa none
Me Bukuru Ntwari, ni umunyamulenge ukomoka mu Minembwe, ariko kubera ubugizi bwa nabi bwibasiye ako gace yaragahunze. Ni umuyobozi w’umuryango uharanira amahoro, iterambere n’umurimo muri Kivu y’Amajyepfo.
Avuga ko ubwicanyi bukorerwa abanyamulenge bwatangiye mu 1964, buza gukara mu 1966 ubwo amoko aturanye n’Abanyamulenge yabicagamo benshi nk’uko ubu bimeze, abanyaga inka nyinshi, uretse ko bwo inzu zitatwikwaga.
Ati “Ni ibikorwa bikomeje kwibasira Abanyamulenge kuko nibo bica, nibo banyaga bakagenda bagasubirayo, bakajya kugurisha za nka (banyaze), hanyuma bakongera bakagaruka bakica, bakongera bagasubiraho, ni ibyo barimo kuva mu 2017.”
Me Bukuru avuga ko ku wa 7 Gicurasi 2017 ari bwo aba Mai-Mai benshi bavuye mu bice bya Lemera, Itombwe, Swima, Uvira, Sange, Lurenge n’ahandi, mu buryo bukomeye noneho batangira kwica abantu, banyaga ina zabo banatwika inzu.
Ati “Ni uko intambara twebwe twita Jenoside, yatangiye. Abanyamulenge nabo ni abantu bamenyereye kwirwanaho, intambara bazimazemo igihe kirenga imyaka 200, intambara iza ku buryo budasanzwe, kumbe harimo Abarundi ba RED Tabara bayobowe na Alexis Sinduhije, ba FNL Parpehutu bayobowe na Gen Nzabampema, barimo FOREBU ya Godefroid Niyombare, batwika inzu.”
Ubwo bwicanyi bwarakomeje, mu mwaka wa 2018 bugera mu bice bya Kamombo na Bijombo, mu 2019 bigera muri Minembwe rwagati.
Yakomeje ati “Mu 2019 nari mu Minembwe, tugira gutya tubona abantu batangiye kwica muri Lurenge noneho baje mu Minembwe hagati, bishe umwana w’umwungeri w’inka w’umunyamulenge, ibintu biba ibindi bindi, bakora ubwicanyi butarigera bubaho, banyaga inka. Umunyamulenge kumukuraho inka cyangwa kumumaraho inka ni urundi rupfu, baratwika, barica, bakongera bakica.”
“Insisiro zirenga 200 zimaze gutwikwa, hamaze kugenda inka hafi ibihumbi 70, no mu minsi ishize, ku wa Gatanu bajyanye izindi nyinshi, bica abantu, bamaze kurenga 200, abakomeretse ni amagana menshi, baratwika n’ahantu abantu bahungiye bakahatwika. Niyo mpamvu tuvuga ko Abanyamulenge barimo gukorerwa Jenoside, kandi imiryango yose yadutereranye. ”
Kuki ibwicanyi bwageze aha?
Dr Mugabe avuga ko ingengabitekerezo yo kwanga Abanyamulenge yigishijwe guhera mu 1960, bikomeza mu 1964-65 na nyuma y’intambara izwi nk’intambara ya Mulele.
Byose ngo byagiye bikorwa hashingiwe ku kuvuga ko Abanyamulenge atari Abanye-Congo, bityo badakwiye kugira uburenganzira nk’ubw’abandi, bigatuma abantu bashaka kubica ngo babambure ibyabo.
Yakomeje ati “Iyi myaka itatu guhera mu 2017, 2018, 2019 n’uyu wa kane twinjiyemo, byafashe indi ntera kubera ko abandi baturanye n’abanyamulenge bazwi nk’Abafurero, Ababembe, Banyindu, babashije kwishyira hamwe, ubundi kera babarwanyaga buri bwoko burwana ukwabwo, buhangana n’abanyamulenge.”
“Ubu noneho bishyize hamwe bibaha imbaraga, hiyongeraho n’imitwe yitwaje intwaro ikomoka mu bihugu byo muri aka karere, bibatiza umurindi, ndetse bamwe banabyijandikamo. Nibyo byatumye bigera kuri iriya ntera.”
Ikindi ngo abatera Abanyamulenge bahinduye uko bakora, kera bicaga umuntu umwe cyangwa babiri babasanze mu nka, ariko ubu bazanye uburyo busa na Jenoside.
Dr Mugabe ati “Sinatinya no kuvuga ko ari jenoside mu by’ukuri, barabatwikira, ubona ko bashaka kuvanaho ikintu cyose kigaragaza ko bafite uburenganzira kuri buriya butaka.”
Leta yaba ifite ubushake bwo gukemura ikibazo?
Me Bukuru avuga ko uretse Perezida Félix Tshisekedi uheruka kuvuga ko ubwenegihugu bwa Congo budakwiye gushidikanywa ku Banyamulenge, Guverinoma iyobowe na Minisitiri w’Intebe Sylvestre Ilunga Ilunkamba nta kintu iravuga, kimwe na Guverineri w’Inyara ya Kivu y’Amajyepfo.
Ati “Rero tugahamya ko twatereranywe, ko Abanyamulenge batereranywe, barimo gukorerwa Jenoside yeruye. Aho mu Minembwe kuva mu kwezi kwa gatatu k’umwaka ushize ubu harundiye impunzi zirenga ibihumbi 100, bugarijwe n’iyo mitwe ya RED Tabara, ku buryo dutekereza ko umunsi umwe ari ukugira ngo bazabatsembe.”
Abo ngo ni abahahungiye baturutse mu bice byatangiriyemo ibitero ahitwa Bijombo, Kamombo, Mibunda n’ahandi, n’inka zirimo gupfana nabo zidafite aho ziragirwa.
Dr Mugabe avuga ko Perezida Tshisekedi agaragaza ubushake bwo gukemura ibibazo ku buryo ajya anoherezayo intumwa za gisirikare, zikagerageza guhuza amoko ahanganye ariko bitaratanga umusaruro.
Yakomeje ati “Ariko kubera ko ari leta igifite intege nke, ikigerageza kwiyubaka, ugera aho ukumva mu by’ukuri ibibera muri kariya gace ndetse na za Beni, za Ituri, ari ibintu bisa nk’ibikorerwa ahantu hatari imbaraga za leta. Ubushake bushobora kuba buhari ariko ubushobozi bwo kubikora neza buidahari.”
“Ariko hari n’ibyo tugenda dusoma muri za raporo ndetse hamwe na hamwe ukumva n’abasirikare ubwabo bashinjwa gufatanya n’abica Abanyamulenge. Simvuga ko byashyirwa kuri leta yose ya Congo, ariko bamwe mu basirikare cyane cyane bafitanye isano na bariya Bafurero, Ababembe n’abandi, bagera mu baturage boherejwe gutabara, bakitwara nabi ndetse no kurushaho. Ibyo nabyo biravugwa.”
Igisubizo kizava he?
Dr Mugabe avuga ko ibyaha byo kwica abantu ubaziza uko baremwe nk’uko byagenze mu Rwanda mu 1994 n’ibindi bisa nka byo, ari ibyaha mpuzamahanga bibangamira amahoro n’umutekano mu buryo burenga imbibi z’igihugu birimo kuberamo.
Ibyo ngo bituma igisubizo kitanagomba kuva ahantu hamwe, ariko Leta ya Congo niyo igomba gufata iya mbere, byaba ngombwa ikiyambaza ibindi bihugu byo mu karere binabifitemo ubunararibonye n’Umuryango w’abibumbye.
Yakomeje ati “Erega ibyo byose bibera hariya, bihabera Monusco ihari ni zo ngabo zishinzwe kubungabunga amahoro, nyinshi ku Isi kurusha uyu munsi, ariko ntabwo zabashije kugarura umutekano, kurinda abaturage.”
Ibyo ngo ntibyakorwa mu gace ka Minembwe gusa, ahubwo byakorwa no mu bindi bice bya RDC birimo kuberamo ubwicanyi, kuko mu bushobozi bwa RDC gusa, bishobora kuzafata igihe ntibiramire ubuzima bwa benshi.
Itoroka ry’abasirikare b’Abanyamulenge
Mu ntangiriro z’uyu mwaka nibwo Ingabo za Repubulika ya Demokarasi ya Congo (FARDC) zemeje ko umwe mu basirikare bakuru bazo, Colonel Michel Rukunda uzwi nka Makanika, w’Umunyamulenge, yatorotse igisirikare ajya kwifatanya ba bene wabo mu buryo bwo kwirinda ku bitero bakomeje kugabwaho.
Uyu mugabo yumvikanye mu itangazamakuru avuga ko yagiye kubera ko “abaturage barimo gupfa iwacu, ibintu tutakwihanganira kuko ntabwo twarebera abantu bapfa ngo bashire ngo tuzabone kugira icyo dukora. Niba turi muri leta, tuyirimo kubera ko tugira ababyeyi, tugira iwacu. Ababyeyi bacu batagihari n’iwacu barashize, ubwo twaba dukora iki, ko twize igisirikare kugira ngo turengere abaturage n’ibyabo, bakaba batarimo barengerwa?”
Yakomeje ati “Twahisemo kuza kubabarana n’abaturage, kuza gufatanya na bo kugira ngo dushakane amahoro yabo kuko abari bayashinzwe ntacyo bakoze bararebereye.”
Ni urugamba avuga ko bazarwana “kugeza ku mutongi wa nyuma w’amaraso”, “kugeza tugaruye uburenganzira bw’abaturage.”
Mu minsi ishize byanavuzwe ko undi musirikare mukuru Colonel Aaron Nyamushebwa w’umunyamulenge na we yatorotse, ariko ayo makuru aza guhakanwa kugeza no kuri nyir’ubwite.
Me Bukuru Ntwari avuga ko “kuva muri Kivu y’Amajyepfo mu Tulambo, Mibunda, ahantu Mai Mai yanatwitse, Mai Mai yasenye, yanyaze inka, n’aho ari muri Congo Central, ahantu mu bilometero byinshi hafi 3000, [kuvuga ko yatorotse] noneho byanamuteza n’akaga gakomeye mu bantu bari kumwe, uretse ko ari mu gisirikare cy’igihugu bamubumbatira.”
Yakomeje ati “Uretse ko yabibeshyuje, ariko ni inkuru zaremereye ubwoko bw’Abanyamulenge cyane.”
Balkanization, ibyago ku banyamulenge
Imvugo ikomeje gushyushya imitwe y’abanye-Congo benshi ni icyizwe ‘balkanization; ko hari umugambi wo kwigabanya icyo gihugu bigizwemo uruhare n’ibihugu birimo u Rwanda.
Ni imvugo zanagarutsweho n’abarimo Cardinal Fridolin Ambongo Besungu na Adolphe Muzito wabaye Minisitiri w’Intebe wa RDC, ubu ni umuvugizi w’ihuriro Lamuka.
Ambongo yavuze ko Abanyarwanda cyangwa Abanya-Uganda bamaze imyaka myinshi muri RDC “nta washidikanya ku bwenegihugu bwabo bwa Congo, ariko igiteye inkeke ni abakomeje kwiyongerayo, kandi tukanabaha umwanya wo guhita nk’Abanye-Congo.”
Dr Mugabe avuga ko guhuza iyi balkanization no kuba iki gihugu gifite abanyamahanga gicumbikiye, kandi bikavugwa n’abantu bakomeye mu gihugu, bishobora gushyira mu kaga Abanyamulenge. Ku bwe ngo abona imvugo ya ""balkanisation"" ifite ibisobanuro by’uruhurirane nka bibiri.
Yakomeje ati “Hari abanyapolitiki batsinzwe amatora bakora ibishoboka byose kugira ngo banduze isura ya Perezida Tshisekedi ashishikajwe no kugarura umubano mwiza hagati ya RDC n’abaturanyi bayo harimo n’u Rwanda.”
“Hari ingengabitekerezo imaze imyaka myinshi yaracengejwe mu baturage yo kwanga abazwi nka ""Rwandophones"" cyangwa abavuga Ikinyarwanda ndetse n’u Rwanda. Kwanga abavuga Ikinyarwanda ni umushinga wagiye uhesha abanyapolitiki benshi akazi. Umenyapokitiki ushaka umwanya, cyane cyane abakomoka mu burasirazuba bakunze gukoresha iturufu nka ""balkanisation"" mu rwego rwo kwishakira amaramuko.”
Ibyo ngo bishobora kuba biterwa n’uko hari abanye-Congo batarimo kubona neza uburyo u Rwanda na RDC bifitanye umubano mwiza mu butwererane n’ubukungu, akaba ari bo “bacuruza iyo mvugo ko hari balkanization.”
",https://m.igihe.com/politiki/amakuru/article/urwango-rwo-kwitwa-abanyarwanda-ubwicanyi-mu-isura-ya-jenoside-ibihe-bikomeye,Politics
Umuntu ukekwaho Coronavirus yashyizwe mu kato muri Kenya,"Ubuyobozi bw’ikigo cy’indege cya Kenya Airways bwatangaje ko hari umuntu washyizwe mu kato mu bitaro bya Kenyatta National Hospital (KNH), avuye Guangzhou mu Bushinwa ariko akagaragaraho ibimenyetso by’ibicurane.
Ubuyobozi bw’ikigo cy’indege cya Kenya Airways bwatangaje ko hari umuntu washyizwe mu kato mu bitaro bya Kenyatta National Hospital (KNH), avuye Guangzhou mu Bushinwa ariko akagaragaraho ibimenyetso by’ibicurane.
Ni mu gihe u Bushinwa bwagarayemo icyorezo cya Coronavirus, gifatwa nk’indwara y’ubuhumekero ishobora gukurizamo umusonga.
Itangazp rya Kenya Airways rivuga ko uwo mugenzi yageze i Nairobi kuri uyu wa Kabiri avuye i Guangzhou.
Rikomeza riti “Icyemezo cyo kumushyira mu kato cyemeranyijweho na Guverinoma ya Kenya ku kibuga cy’Indege cya JKIA,”
Amakuru avuga ko uyu muntu yari yemerewe gusubira iwabo n’ubuyobozi bw’u Bushinwa, ku kibuga mpuzamahanga cy’indege cya Baiyun i Guangzhou.
Kenya Airways yatangaje ko ubu no kujya mu ndege birimo gusaba ko umunrtu abanza kugenzurwa, kugira ngo ataza kugira abyo yanduza aramutse afite coronavirus.
Imibare y’abahitanywe na coronavirus ukomeje kwiyongera aho bageze ku 106, ndetse umubare w’abayanduye wikubye inshuro hafi ebyiri mu munsi umwe gusa, nk’uko ubuyobozi bw’u Bushinwa bwabitangaje.
Iyi ndwara yamaze kugera mu bihugu bitandukanye birimo ibyo muri Aziya, u Burayi na Cote d’ivoire muri Afurika hari umuntu wayiketsweho.
Umubare w’abantu bari bamaze kwandura iyi virusi ifata imyanya y’ubuhumekero bikavamo umusonga, mu Bushinwa kuri uyu wa Mbere habarurwaga 4.515 bavuye ku 2.835 ku munsi wabanje.
",https://m.igihe.com/politiki/amakuru/article/umuntu-ukekwaho-coronavirus-yashyizwe-mu-kato-muri-kenya,Politics
Ibigo 10 bikora ibijyanye na drones bihataniye igihembo cya £40.000 kizatangirwa i Kigali ,"Ibigo 10 byo ku mugabane wa Afurika byatoranyijwe nk’ibizahatanira igihembo cya £40,000 kizatangwa mu nama izabera i Kigali mu kwezi gutaha, agenewe ikigo kizagaragaza umwihariko kurusha ibindi.
Ibigo 10 byo ku mugabane wa Afurika byatoranyijwe nk’ibizahatanira igihembo cya £40,000 kizatangwa mu nama izabera i Kigali mu kwezi gutaha, agenewe ikigo kizagaragaza umwihariko kurusha ibindi.
Ibyo bigo uko ari 10 ni ibyo mu bihugu icyenda byo kuri uyu mugabane birimo Benin, Repubulika ya Demokarasi ya Congo, Kenya, Malawi, Nigeria, Afurika y’Epfo, Tanzania, Zambia na Zimbabwe.
Ku munsi wa nyuma w’irushanwa, buri kigo kizahabwa umwanya wo kugaragaza imikorere imbere y’akanama nkemurampaka, mu nama nyafurika ku bijyanye n’indege zitagira abapilote (drones), izabera i Kigali ku wa 6 Gashyantare 2020.
Ibigo bihatanye muri iri rushanwa rizwi nka African Drone Business Challenge (ADBC) ribaye ku nshuro ya mbere, rigenewe ba rwiyemezamirimo ba Afurika, hagamijwe kwerekana uburyo bushya drones zakwifashishwa mu buryo butanga umusaruro.
Ibyo bigo icumi ni DRONE ERA (Benin), Africa Bees (DRC), Kenya Flying Labs (Kenya), MicroMek Limited (Malawi), Global Air Drone Academy (Nigeria/USA), Upshore Robotics (Nigeria), Integrated Aerial Systems (Afurika y’Epfo), Jembe Kilimo (Tanzania), JCKEG Solutions (Zambia), na Alley Capital Group (ACG) (Zimbabwe).
Ibyo bigo byatoranyijwe mu bindi hafi 150 byari byagaragaje imishinga yabyo, byo mu bihugu 31 bya Afurika. Abahatanaga basabwe kugaragaza umushinga w’uburyo drones zakoreshwa mu kwagura amahirwe y’ubucuruzi.
Imishinga yatanzwe yasesenguwe n’impuguke mpuzamahanga zari zigize akanama nkemurampaka, amanota atangwa harenwe ku bintu birimo amahirwe umushinga ugaragaza yatuma waguka kandi ukaramba, kuba drones zakoreshwa mu nyungu z’abantu benshi no kuba zongera amahirwe mu iterambere ry’ubukungu.
Mu mishinga yakiriwe, imyinshi yari ikiri mu mwaka wa mbere wo gutangira, yibanda cyane ku nzego zirimo ubucukuzi bw’amabuye y’agaciro, ubuhinzi n’ubuzima.
Biteganyijwe ko ibigo icumi byatoranyijwe bizanyura mu mwiherero w’iminsi ibiri ugamije gukarisha imishinga yabo, yateguwe na Carnegie Mellon University Africa (CMU Africa) azibanda ku kunoza imishinga, bagahabwa n’amahirwe yo guhura n’abantu batandukanye.
Biteganyijwe ko abazatsinda ari abazabasha kugaragaza neza imishinga yabo imbere y’abakemurampaka n’abazaba bitabiriye iyi nama basaga 800.
Nyuma hazatangazwa abatsinze harimo uwatwaye igihembo nyamukuru n’uwamuguye mu ntege, ibihembo byose hamwe bizaba bifite agaciro ka £40,000, ni ukuvuga hafi miliyoni 50 Frw yatanzwe n’Ikigega cy’Abongereza gishinzwe iterambere mpuzamahanga, UKAID/DfID.
Inama nyafurika ku bijyanye na drones izabera mu Rwanda ku wa 5-7 Gashyantare, 2020. Yeteguwe ku bufatanye bwa Banki y’Isi na Guverinoma y’u Rwanda, ikazitabirwa n’abasaga 1000, muri Kigali Convention Centre.
Umuyobozi wa Banki y’Isi mu Rwanda, Yasser El-Gammal, yavuze ko iyi nama yashyizeho amahirwe yihariye yo “kuri ba rwiyemezamirimo ngo babashe gutangira ibiko by’ikoranabuhanga ryo ku rwego rwo hejuru, bikazagira uruhare mu kubaka urwego rwa drones kandi rukora neza muri Afurika runazamura imitangire ya serivisi ku baturage bayo.”
Biteganyijwe ko muri iyi nama hazabaho ibice byo kungurana ubumenyi mu bijyanye na drones, kumurika ibyo bakora n’irushanwa rizitwa Lake Kivu Challenge rizahuza ibigo by’ikoranabuhanga.
U Rwanda ni kimwe mu bihugu bike ku Isi bibyaza umusaruro drones mu bijyanye n’ubuzima, aho bigizwemo uruhare n’ikigo Zipline, drones zigeza amaraso ku bitaro bitandukanye mu Rwanda, kimwe n’imiti iba ikenewe mu buryo bwihutirwa.
",https://m.igihe.com/politiki/amakuru/article/ibigo-10-bikora-ibijyanye-na-drones-bihataniye-igihembo-cya-l40-000,Politics
Afurika y’Epfo yagennye Ambasaderi mushya wayo mu Rwanda,"Afurika y’Epfo yamaze kugena Ambasaderi mushya wayo mu Rwanda, nyuma y’umwaka nta ambasaderi igira usimbura George Nkosinati Twala.
Afurika y’Epfo yamaze kugena Ambasaderi mushya wayo mu Rwanda, nyuma y’umwaka nta ambasaderi igira usimbura George Nkosinati Twala.
Mu Ukuboza 2018 nibwo uwari Ambasaderi wa Afurika y’Epfo mu Rwanda, George Nkosinati Twala yahamagajwe i Pretoria, nyuma y’uko manda ye yari yararangiye.
Icyo gihe hari hashize iminsi hari umwuka mubi wakuruwe n’ibitutsi bivugwa ko byatutswe uwari Minisitiri w’Ububanyi n’Amahanga wa Afurika y’Epfo, Lindiwe Sisulu, biturutse mu Rwanda.
Umunyamabana wa Leta ushinzwe umuryango wa Afurika y’Iburasirazuba, Olivier Nduhungirehe yabwiye The East African ko Afurika y’Epfo yamaze kuboherereza amazina ya ambasaderi mushya, gusa yirinda kumutangaza kuko u Rwanda “atari rwo rugena itariki nyayo azagerera i Kigali”.
Ibihugu byombi byamaze kwemeranya kuri ambasaderi mushya gusa nta na kimwe kiremera gutangaza uwo ari we.
Ikinyamakuru The East African cyatangaje ko gifite amakuru yizewe y’uko Mandisi Mpahlwa w’imyaka 60 ari we wagizwe Ambasaderi mushya wa Afurika y’Epfo mu Rwanda. Cyavuze ko yemejwe mu Ukwakira umwaka ushize, isaha n’isaha akaba yagera i Kigali agatangira imirimo.
Mpahlwa asanzwe ari ambasaderi wa Afurika y’Epfo muri Mozambique, manda ye muri icyo gihugu irarangira muri uyu mwaka.
Yigeze kuba Minisitiri w’ubucuruzi, anakora mu yindi myanya muri Guverinoma ya Afurika y’Epfo guhera mu 2004.
Nduhungirehe yavuze ko umubano w’u Rwanda na Afurika y’Epfo umeze neza, ndetse ngo n’ibibazo bihari bari kubikemura.
Yagize ati “Umubano wacu na Afurika y’Epfo ni mwiza. Twagize ibibazo mu minsi yashize ariko turi gukorana ngo tubikemure. Ambasaderi wacu mushya muri Afurika y’Epfo yakiriwe neza i Pretoria, na ambasaderi wabo mu Rwanda yeremewe.”
Nduhungirehe yavuze ko bari no gukemura ibindi bibazo biri hagati y’ibihugu byombi.
Mu Ukwakira 2019, Perezida Paul Kagame yakiriye Jeff Radebe, intumwa yihariye ya Perezida wa Afurika y’Epfo, Cyril Ramaphosa. Nyuma y’aho abakuru b’ibihugu bombi Kagame na Ramaphosa bahuriye i Sochi mu Burusiya bagirana ibiganiro aho bari bitabiriye inama ihuza u Burusiya na Afurika.
Muri Nyakanga 2019, u Rwanda rwasimbuje uwari Ambasaderi warwo muri Afurika y’Epfo, Vincent Karega wari uhamaze imyaka umunani, asimburwa na Ambasaderi mushya, Eugène Kayihura.
Nubwo umubano w’u Rwanda na Afurika y’Epfo ugenda ugarura isura, hari ibitaranoga, cyane cyane ko Afurika y’Epfo icumbikiye Kayumba Nyamwasa ukuriye RNC n’Umutwe w’abarwanyi wa P5, uhuriweho n’amashyaka atanu arwanya Leta y’u Rwanda.
Uyu mutwe wakomeje gutegura ibikorwa bigamije guhungabanya umutekano w’u Rwanda no kugirira nabi ubutegetsi buriho ndetse bamwe mu bari bawugize barimo umuyobozi wabo Rtd Major Mudathiru Habib, barimo kuburanishwa n’inkiko za gisirikare mu Rwanda, nyuma yo gufatwa n’ingabo za RDC, abandi bakishyikiriza MONUSCO.
Kugeza ubu kandi Abanyarwanda bakomeje kugorwa no kubona viza zo kwerekeza muri Afurika y’Epfo, ikibazo Perezida w’icyo gihugu, Cyril Ramaphosa aheruka kuvuga ko kigiye gukemurwa, ariko imyaka igiye kuba ibiri bitarashoboka.
",https://m.igihe.com/politiki/article/afurika-y-epfo-yagennye-ambasaderi-mushya-wayo-mu-rwanda,Politics
Ibyo wamenya kuri Gen Ndayishimiye ugiye guhagararira CNDD-FDD mu matora y’Umukuru w’Igihugu mu Burundi,"“Ntakugugumwa caratuvunye” niyo yari indirimbo mu mihanda yo mu Mujyi wa Kitega n’ahandi mu Burundi mu barwanashya ba CNDD-FDD, nyuma y’aho byemejwe ko Général Major Evariste Ndayishimiye ariwe mukandida mu matora y’Umukuru w’Igihugu ahabwamo amahirwe yo kuba Perezida.
“Ntakugugumwa caratuvunye” niyo yari indirimbo mu mihanda yo mu Mujyi wa Kitega n’ahandi mu Burundi mu barwanashya ba CNDD-FDD, nyuma y’aho byemejwe ko Général Major Evariste Ndayishimiye ariwe mukandida mu matora y’Umukuru w’Igihugu ahabwamo amahirwe yo kuba Perezida.
Inteko idasanzwe y’ishyaka riri ku butegetsi mu Burundi, CNDD-FDD yateranye kuri iki Cyumweru, yatoreye Général Evariste Ndayishimiye guhagararira iryo shyaka mu matora ya Perezida azaba muri Gicurasi uyu mwaka.
Ndayishimiye ni umwe mu bari bamaze iminsi bahabwa amahirwe yo gusimbura Pierre Nkurunziza wayoboraga u Burundi guhera mu 2015.
Gen Ndayishimiye ni umwe mu barwanashyaka b’imena ba CNDD-FDD, kandi yagiye ahabwa imyanya itandukanye mu gisirikare cy’u Burundi no muri Guverinoma.
Hari abavuga ko Ndayishimiye ari umwe mu nkoramutima za Nkurunziza , akaba inshuti ya hafi ya Minisitiri w’Umutekano, Allain Guillaume Bunyoni, ufatwa nk’ukomeye mu Burundi.
Ni umugabo utarakunze kugaragara kenshi mu ruhame ari nayo mpamvu hari benshi mu baturage bamufata nk’udafite ubusembwa mu bibazo bimaze iminsi biyogoza u Burundi.
Ndayishimiye uzwi nka Neva, yavukiye mu ntara ya Gitega muri Komini Giheta mu 1968. Yabanje kwiga amategeko muri Kaminuza y’u Burundi kugeza mu 1995 ubwo habaga ubwicanyi muri iyo kaminuza bwibasiye abanyeshuri b’Abahutu agahunga.
Uyu mugabo w’imyaka 52, ni umwe mu ba mbere binjiye mu gisirikare cy’ishyaka CNDD-FDD ubwo bari bakiri inyeshyamba.
Yayoboye ibitero bitandukanye mu ntambara yari igamije gufata ubutegetsi mu myaka ya za 2000.
Nyuma y’amasezerano yo guhagarika intambara yasinywe mu 2003, yagiye mu myanya itandukanye irimo kuba Minisitiri w’Umutekano, Umuyobozi ushinzwe guhuza ibikorwa bya gisirikare n’ibya gisivile mu biro by’umukuru w’igihugu. Yabaye kandi Umuyobozi Mukuru wa SOBUGEA, sosiyete ishinzwe ubwikorezi bwo mu kirere.
Guhera muri Kanama 2016, Ndayishimiye yatorewe kuba Umunyamabanga Mukuru wa CNDD-FDD.
Kimwe mu bivugwa kuba byatumye abarwanashyaka ba CNDD-FDD bamuhitamo, ni uko ari umwe mu bantu bafite ubunararibonye kandi bakuriye mu ishyaka.
Ni umuntu wakoze imirimo itandukanye ya gisirikare, azi ibijyanye n’imiyoborere kuko yakoze muri Minisiteri y’umutekano no mu biro by’umukuru w’igihugu, imikorere yaho arayizi neza.
Azwi kandi ku rwego rw’akarere kuko ni we wari uhagarariye Guverinoma y’u Burundi mu itsinda ryo gukurikirana ishyirwa mu bikorwa ry’amasezerano yo guhagarika imirwano yasinywe hagati y’u Burundi n’umutwe wa FNL Palipehutu.
Bivugwa ko afitanye kandi umubano wihariye na Leta ya Tanzania, imwe mu nshuti z’akadasohoka z’ishyaka CNDD-FDD. Nta byaha ashinjwa haba mu Burundi no ku rwego mpuzamahanga, ahubwo afatwa nk’umuntu wumva ibibazo kandi wicisha bugufi ari nabyo bimugira ukunzwe cyane mu baturage.
Ikindi Gen. Ndayishimiye ashimwa n’abamuzi kuba ari intyoza mu mbwirwaruhame, ndetse akagira akarimi kazi kureshya abaturage no guhosha uburakari ahari amakimbirane.
By’umwihariko, Gen. Ndayishimiye ni inshuti y’akadasohoka ya Nkurunziza, aho bivugwa ko nta kintu na kimwe gikorwa mu Burundi atakizi, haba mbere y’uko ajya mu buyobozi bw’ishyaka ndetse na nyuma yaho.
Ni umuhanga kandi mu gukorera ibikorwa bye mu rwihisho ntashake kwigaragaza, ku buryo kumenya imikorere n’imitekerereze ye ngo bigoye.
Icyakora, Ndayishimiye ngo ntashyigikiwe n’abasirikare bakuru bose, cyane cyane abavuka mu bice byo mu Burengerazuba bw’Igihugu nkuko bivugwa n’ab’imbere mu ishyaka. Ikindi ngo ni umuntu ugira umujinya vuba.
Nubwo bimeze gutyo, byitezwe ko Ndayishimiye ashobora gutsinda amatora ya Perezida kubera ko ishyaka CNDD-FDD rifite abayoboke benshi mu gihugu kandi akaba ari naryo risa n’iriyoboye inzego hafi ya zose z’ubutegetsi. Ikindi nuko amashyaka atavuga rumwe na Leta ari imbere mu gihugu asa n’adafite imbaraga nyinshi zakangaranya CNDD-FDD, amwe akaba yaranacitsemo ibice.
Scènes d’allégresse en @MairieBuja aussi pour célébrer le bon choix des congressistes à @Gitega qui ont désigné @e_ndayishimiye pour qu’il soit leur Candidat à la Présidentielle de mai 2020 au #Burundi.#Tsinda2020 pic.twitter.com/6tE8IyIRm8
— Cndd Fdd (@CnddFdd) January 26, 2020
#Burundi: Innombrable foule de #Bagumyabanga dans les rues de @KirundoProvince à la proclamation des résultats du Congrès à @Gitega. Ils aiment @e_ndayishimiye, le Candidat du @CnddFdd à la Présidentielle de mai 2020.#Tsinda2020 pic.twitter.com/zMzQu48Vnm
— Cndd Fdd (@CnddFdd) January 26, 2020
A @makambaProvince allégresse à la proclamation du Candidat choisi par le Congrès du @CnddFdd à @Gitega, Gen. @e_ndayishimiye, actuel Secrétaire Général du Parti.#Tsinda2020 #Burundi pic.twitter.com/mTDxhW4rZ4
— Cndd Fdd (@CnddFdd) January 26, 2020
Les membres du Parti @CnddFdd à @MuyingaProvince sortent des maisons et marchent en scandant des slogans du Parti, se félicitant pour le bon choix pour la Présidentielle de 2020 au #Burundi, Gen. @e_ndayishimiye.#Tsinda2020 pic.twitter.com/sX9xeseJFT
— Cndd Fdd (@CnddFdd) January 26, 2020
",https://m.igihe.com/politiki/article/burundi-gen-ndayishimiye-watorewe-guhagararira-cndd-fdd-mu-matora-ni-muntu-ki,Politics
Intandaro y’ubwoba n’uburakari bw’u Rwanda ubwo Gabon yivanaga muri OCAM rwari ruyoboye,"Imyaka ya 1974 kugeza mu 1978, ni imyaka yagoye cyane Leta ya Juvénal Habyarimana cyane cyane mu bijyanye no kugarura umwuka n’umubano mwiza mu muryango wa OCAM u Rwanda rwari rwahawe kuyobora.
Imyaka ya 1974 kugeza mu 1978, ni imyaka yagoye cyane Leta ya Juvénal Habyarimana cyane cyane mu bijyanye no kugarura umwuka n’umubano mwiza mu muryango wa OCAM u Rwanda rwari rwahawe kuyobora.
Ni umuryango Gabon yitaga ko wenda gupfa, mu gihe Habyarimana, Perezida wa Sénégal, Sédar Senghor n’abandi bake babonaga ko ari wo zingiro ry’ukwishyira hamwe kwa Afurika.
OCAM ni umuryango watangiye mu 1965, uzima mu 1985. Waje usimbuye undi witwaga Union Africaine et Malgache (UAM) washibutse mu kwishyira hamwe kw’ibihugu byahoze bikolonijwe n’u Bufaransa.
U Rwanda rwinjiranye na Zaire muri OCAM mu 1965, umuryango ufite intego zo gufatanye mu by’ubukungu, imibereho myiza y’abaturage, guhanahana ibijyanye n’umuco n’ibindi.
Bimwe mu byo u Rwanda rwawungukiyemo ukiriho ni igice kimwe cya Village Urugwiro cyubatswe ubwo rwiteguraga kwakira inama yawo y’abakuru b’ibihugu, kuba umunyarwanda Ambasaderi Ismail Amri Sued yarabaye umunyamabanga Mukuru wawo no kuba mu Rwanda ariho hari ikigo cya OCAM gishamikiye ku Burayi cyari gishinzwe amahugurwa by’ibarurishamibare mu bukungu.
Ibibazo muri uyu muryango byatangiye mu myaka ya 1972 ariko bikomera cyane mu 1974 ubwo byatangazwaga ko Perezida Habyarimana ari we ugiye gusimbura Senghor ku buyobozi bw’uwo muryango.
Ku ikubitiro, ibihugu nka Zaire byavuyemo mu 1972, Congo Brazzaville ikurikiraho mu 1973 naho Cameroun, Tchad na Madagascar bivamo mu 1974.
Umuryango wahoranye abanyamuryango 16, wasigaye urwariza ku banyamuryango 12 nabo abenshi bashya kandi badafite imbaraga nyinshi dore ko ibihugu byinshi byari bikomeye byari bimaze kuvamo.
U Rwanda rwatorewe i Bangui, Gabon ihavana umujinya
Kuva tariki 10 kugeza 12 Kanama 1974, i Bangui muri Centrafrique habareye inama ya munani y’abakuru b’ibihugu bya OCAM.
Muri OCAM, ibihugu byari bisigaye bikomeye byari Sénégal na Côte d’Ivoire ari nabyo byafataga ahanini imyanzuro ikomeye, ibindi bikabigenderaho.
Ibyo bigaragazwa n’uko muri iyo nama ya munani, Perezida Senghor wari ucyuye igihe ku buyobozi bwa OCAM yatanze imyanzuro y’amavugurura yagombaga gutuma OCAM ikomeza kubaho, ibihugu hafi ya byose biyemeza uko yakabaye.
Muri iyo nama, ubwo Senghor yahabwaga umwanya ngo avuge ijambo rizosa manda ye, yavuze ko Umujyi wa Bangui ukwiriye kuba icyicaro gikuru cya OCAM, kikavanwa i Yaounde muri Cameroun.
Yavuze ko Maj Gen Juvenal Habyarimana ari we ukwiriye uba Perezida wa OCAM, Umunyamabanga Mukuru wa OCAM akava mu birwa bya Maurice, naho inama y’abakuru b’ibihugu bya OCAM ikajya iba buri myaka ibiri aho kuba buri mwaka.
Amwe mu mashami ya OCAM yahawe ibyicaro bishya, Gabon ntiyashyirwamo na kimwe icyakora hemezwa ko umuyobozi mukuru w’ikigo gishinzwe umutekano w’indege, (ASECNA) ava muri Gabon.
Perezida Habyarimana yahawe inkoni yo kuyobora OCAM, inama itaha ishyirwa muri Nyakanga 1976, ikabera i Kigali mu Rwanda.
Inyandiko z’icyo gihe za Ambasade ya Leta Zunze Ubumwe za Amerika i Bangui nk’uko zashyizwe hanze na Wikileaks, zivuga ko Omar Bongo wayoboraga Gabon yagaragaye mu nama ababaye ndetse ngo ari mu bakuru b’ibihugu batashye inama ikirangira i Bangui.
Ibihugu nka Gabon, Bénin, Niger, Togo na Burkina Faso nabyo byatahanye umujinya ndetse biri mu byakekwaga ko bishobora kwivana muri OCAM kuko byafataga Sénégal na Côte d’Ivoire nk’ibishaka kwigira abategetsi b’umuryango kubera ko imyanzuro yose ariho yafatirwaga.
Ikindi cyababazaga bimwe muri ibyo bihugu, ni umubano wihariye wagaragaraga hagati y’u Bufaransa na Sénégal ndetse na Côte d’Ivoire.
Abandi bakuru b’ibihugu bari baje mu nama baraye i Bangui ngo bifatanye na Centrafrique kwizihiza umunsi w’ubwigenge kuwa 13 Kanama ariko abayobozi b’ibyo bihugu bitishimye bahise bitahira.
Byakomeje guhwihwiswa ko Gabon ishobora kubanziriza ibindi bihugu kuva muri OCAM ariko biranga kugeza muri Nzeri 1976, ubwo hari hasigaye amezi abiri ngo inama y’uwo muryango ibere i Kigali.
U Rwanda rwatunguwe no kumva mu binyamakuru ko Inama y’abaminisitiri ya Gabon yateranye tariki 7 Nzeri 1976, yatangaje ko icyo gihugu cyivanye muri OCAM gusa ikaguma mu mashami n’imishinga imwe n’imwe y’uwo muryango.
Byari inkuru mbi kuri uwo muryango wari umaze iminsi ucumbagira, bigakubitiraho ko Gabon yari kimwe mu bihugu bitanga umusanzu utubutse muri OCAM kandi ikaba kimwe mu bihugu byatangiranye nawo.
Impamvu zatanzwe binyuze mu binyamakuru byo muri Gabon, ni uko Bongo yashakaga gushyira imbaraga mu muryango w’ibihugu bya Afurika (OUA) yari abereye Visi Perezida anateganyijwe kuwuyobora guhera mu 1977.
Gabon kandi yabonaga OCAM nk’umuryango ushaje utajyanye n’icyerecyezo cya Afurika, ukigendera ku bitekerezo bya gikoloni byasizwe n’u Bufaransa.
Ikinyamakuru Union cyo muri Gabon cyanditse ko n’ubundi OCAM wari umuryango “wapfuye’ guhera mu 1972 ubwo ibihugu bine byawuvagamo, ko ‘nta mpamvu yo gukomeza gutuma usamba’. Cyakomeje kivuga ko Gabon “itazakomeza kuba ‘inka ikamirwa’ OCAM.
Ubwo yari mu Bufaransa muri uwo mwaka, Perezida Omar Bongo na we yavuze ko OCAM “yirangije kera yo ubwayo, kuko nta cyo ikimaze”.
Kumenya amakuru yo kwivana kwa Gabon muri OCAM hasigaye gusa amezi abiri ngo inama ibe, byababaje u Rwanda.
Inyandiko z’icyo gihe za ambasade ya Amerika i Kigali zigira ziti “u Rwanda rwarakajwe n’amakuru yo kwivana kwa Gabon muri OCAM rukabimenyera mu binyamakuru. U Rwanda rwari ruyoboye umuryango, rwahise rutangaza ko rugiye kugirana ibiganiro n’ibindi bihugu hakarebwa ingaruka uko kwivana mu muryango bizawugiraho.”
Ku ikubitiro, inama y’abakuru b’ibihugu bigize OCAM yagombaga kuba mu Ugushyingo mu 1976, yahise yigizwa inyuma, u Rwanda rushyiraho itsinda ryagombaga kujya i Libreville kwinginga Gabon ngo yisubireho ku cyemezo yafashe.
Amerika yatangaje ko u Rwanda rwasigaranye ubwoba bw’uko kugenda kwa Gabon gushobora gusenya OCAM burundu, bikagaragaza intege nke z’uwo muryango, ugapfira mu maboko ya Perezida Habyarimana wari uwuyoboye.
Tariki 30 Nzeri 1976, Habyarimana yagiye i Libreville. Ibyaranze ibiganiro bye na Perezida Omar Bongo harimo icyemezo cya Gabon cyo kwitandukanya na OCAM.
Baraganiriye birangira nta mwanzuro ufashwe, bemeranya kutemeranya kuri iyo ngingo ariko umubano w’ibihugu byombi ugakomeza. Uwo munsi hanasinywe amasezerano ane ajyanye n’ubufatanye bw’u Rwanda na Gabon.
Ku mugoroba Bongo amaze kwakira ku meza Habyarimana, yafashe ijambo, avuga ko mu byatumye bavamo harimo kuba OCAM itarahisemo Libreville nk’icyicaro gikuru cyayo.
Habyarimana yirinze kuvuga ku ngaruka zo kugenda kwa Gabon, gusa atangaza ko yubaha icyemezo cya Gabon cyo kwivana mu muryango, ariko agaragaza ko ababajwe no kuba umwe mu banyamuryango ba kera abavuyemo.
Mu bindi byavuzwe ko byavanye Gabon muri OCAM, harimo guteza imbere sosiyete yayo y’indege, Air Gabon igatandukana na Air Afrique yari ishamikiye kuri OCAM kandi isa n’iri gutera imbere cyane.
Kuva muri Nzeri 1976 kugeza mu Ugushyingo, abakuru b’ibihugu bya OCAM bane bari bamaze gusura Gabon ngo barebe ko yakwisubiraho ariko biba iby’ubusa.
Kubera ibibazo byakomeje kuzurungutana mu buyobozi bwa OCAM, imyaka ibiri u Rwanda rwagombaga kuyobora uwo muryango yavuyemo itanu.
Urugendo rwa OCAM rwarangiye mu 1985 usenyutse burundu kuko wasaga nk’umuryango utakijyanye n’igihe kandi ukomeje gutereranwa n’ibihugu byinshi ari nako havukaga imiryango mishya ihuza uturere.
Indi nenge ivugwa kuri OCAM, ni uko yari igizwe n’ibihugu bitatanye ku buryo ibyinshi byabonaga nta nyungu z’ako kanya zibihuza, bigahitamo kujya mu miryango ya hafi kandi ifite ingufu.
",https://m.igihe.com/politiki/article/intandaro-y-ubwoba-n-uburakari-bw-u-rwanda-ubwo-gabon-yivanaga-muri-ocam-rwari,Politics
Minisitiri Mateke wa Uganda yahishuye ko atemeranya n’amasezerano n’u Rwanda n’umugambi mushya barufiteho,"Mu gihe hashize iminsi mike hatekerezwa ko umubano w’u Rwanda na Uganda waba utangiye kugana mu cyerekezo kizima nyuma y’irekurwa ry’abanyarwanda icyenda bari bafungiweyo binyuranyije n’amategeko, ibintu byabaye nk’ibisubira i Rudubi ubwo Umunyamabanga wa Leta Ushinzwe ubutwererane n’akarere, Philemon Mateke, yavugaga uburyo atemera amasezerano yasinywe hagati ya Uganda n’u Rwanda.
Mu gihe hashize iminsi mike hatekerezwa ko umubano w’u Rwanda na Uganda waba utangiye kugana mu cyerekezo kizima nyuma y’irekurwa ry’abanyarwanda icyenda bari bafungiweyo binyuranyije n’amategeko, ibintu byabaye nk’ibisubira i Rudubi ubwo Umunyamabanga wa Leta Ushinzwe ubutwererane n’akarere, Philemon Mateke, yavugaga uburyo atemera amasezerano yasinywe hagati ya Uganda n’u Rwanda.
Ni amasezerano yasinyiwe i Luanda muri Angola ku wa 21 Kanama 2019, agamije gushakira umuti ibibazo u Rwanda rwashinjaga icyo gihugu birimo gufunga abaturage barwo binyuranyije n’amategeko no kubakorera iyicarubozo, gushyigikira imitwe igamije kuruhungabanyiriza umutekano no kubangamira ubucuruzi bwarwo.
Mu butumwa yanditse kuri Twitter kuri uyu wa Kane, Mateke yahishuye ko kuva kera na kare atemeraga amasezerano basinyanye n’u Rwanda agamije guhosha umwuka mubi uri hagati y’ibihugu byombi, mu gihe ari umwe mu bagombaga kuba bakurikirana uko ashyirwa mu bikorwa.
Yagize ati “Naburiye bagenzi banjye ko nta cyiza kiva mu gusinyana amasezerano n’ikibi. Kugarura amahoro ntibyakunze kuri Chamberlain mu 1938, ntabwo natwe bizashoboka. Turekuye abanyabyaha babo, batwituye kurasa abaturage bacu nk’imbwa! Ni igihe cyo gusubiza kuri iyi myitwarire y’ubushotoranyi.”
I warned colleagues that nothing good comes from signing a pact with the devil. Appeasement didn't work for Chamberlain in 1938, and it won't work for us. We release their criminals, and they repay by shooting our citizens like dogs! Time to respond to this condescending behavior
— Philemon Mateke, PhD (@PhilemonMateke) January 23, 2020
Aha mu 1938 yashakaga kuvuga ku byabaye muri uwo mwaka hakorwaga inama z’inkurikirane hagati y’ibihugu by’u Bwongereza, u Bufaransa, n’u Butaliyani, bikemerera u Budage bwari buyobowe na Adolf Hitler kwiyomekaho ibice bimwe bya Czechoslovakia, mu buryo bwo kwirinda intambara.
Hitler yasabaga igice cya Sudetenland, Neville Chamberlain wari Minisitiri w’Intebe w’u Bwongereza afata iya mbere aza guhura n’uwayoboraga u Bufaransa, Eduard Daladier na Benito Mussolini wayoboraga u Butaliyani, bahurira i Munich na Hitler, bemeranya ko agace ka Sudetenland komekwa k’u Budage, bataha bahamya ko habonetse amahoro. Nyuma y’amezi atanu Hitler yarenze ku byemeranyijweho agaba igitero kuri Czechoslovakia yose arayifata.
Nubwo Mateke atatoboye ngo avuge izina ry’igihugu, ibyo Mateke yavuze bihura neza n’ibibazo birimo kuba hagati y’u Rwanda na Uganda.
Naho iby’abantu barashwe yavugaga bihuye n’uko kuri uyu wa Gatatu u Rwanda rwashyikirije Uganda umurambo w’umuturage wayo, Ndagijimana Theogene, warashwe n’inzego z’umutekano z’u Rwanda zamufatiye mu bikorwa bya magendu ashaka no kwinjiza ibiyobyabwenge mu gihugu, zamuhagarika akagerageza kuzirwanya.
Amagambo ya Mateke anahura n’ay’umudepite Ruth Nankabirwa, kuri uyu wa Gatatu wabwiye bagenzi be mu Nteko Ishinga Amategeko ko Guverinoma ya Uganda ikwiye gukemura bwangu ikibazo ifitanye n’u Rwanda, ariko asa n’uca amarenga ku buryo bwakoreshwa.
Yagize ati “Mureke duhe amahirwe asesuye Guverinoma ya Uganda, amahirwe yo kurangiza urugendo rwo guharanira ko dusubirana umubano mwiza nk’uwo twahoranye, kuko ntabwo ushobora kwicara hano ngo utange amabwiriza ngo umupaka ufungurwe, ngo utekereze ko ayo mabwiriza azafungura umupaka.”
Perezida w’Inteko Ishinga Amategeko ya Uganda, Rebecca Kadaga, yahise amubwira ko yizeye ko atarimo kuvuga ko bagomba guceceka ngo barindire umwanzuro wa Guverinoma n’igihe hari umuntu wabo urashwe.
Nankabirwa yakomeje ati “Ntabwo wakemura ikibazo gihari uyu munsi hatabayeho kubura ubundi buzima.”
Gusa imvugo ya Mateke yamaganywe n’umudepite wa Uganda mu Nteko Ishinga Amategeko y’Umuryango y’Umuryango wa Afurika y’Uburasirazuba, Mukasa Mbidde, wavuze ati “namaganye aya magambo ya Minisitiri niba koko iyi ariyo konti yawe y’ukuri, ndabona igitekerezo cyawe nk’ikidashinga, cyuje ubucucu, nta shingiro, ntigikwiye kandi cyuzuye amateshwa. Komeza ubibe inyigisho zawe, ariko twe Abanya-Uganda turi maso”.
I shudder at such a comment from a whole minister if this is your true handle .I find your opinion devoid of reason,idiotic,preposterous, ludicrous, farcical and complete balderdash.
Pontificate ,but we Ugandans are watchful .
— Hon Mukasa F Mbidde (@Mbidde) January 23, 2020
Mateke yashimangiye urwango rwe ku Rwanda
Umunyamabanga wa Leta muri Minisiteri y’Ububanyi n’Amahanga y’u Rwanda, Amb Olivier Nduhungirehe, yasubije Mateke ko ibikorwa bye ari iby’ubushobotoranyi kurushaho, ku buryo yagakwiye guceceka.
Ati “Umuntu wafatiwe mu cyuho arimo gutegura ibitero by’iterabwoba byishe abantu 14 bigakomeretsa abandi 16 mu gihugu cy’abaturanyi, akwiye guceceka akareka abadipolomate ba nyabo bagakora akazi kabo.”
Someone who was caught red-handed, while organising a deadly terror attack that killed 14 people and wounded 16 others in a neighbouring country, should have the decency to remain silent and allow real diplomats to do their job. https://t.co/mt8ikzu2j6
— Amb. Olivier J.P. Nduhungirehe (@onduhungirehe) January 23, 2020
Mu biganiro biheruka guhuza intumwa z’u Rwanda na Uganda mu Ukuboza 2019, u Rwanda rwagaragaje uburyo Mateke yari inyuma y’abarwanyi bagabye igitero i Musanze ahazwi nko mu Kinigi kigahitana abaturage 14.
Ubwo bari ku ngingo zijyanye n’uko Uganda ifasha imitwe yitwaje intwaro, Nduhungirehe yatanze urugero rw’igitero cyabaye mu ijoro rishyira ku itariki ya Kane Ukwakira aho abarwanyi b’umutwe wa RUD Urunana bateye mu Kinigi.
Mu iperereza ryakozwe, hari ibikoresho byafashwe birimo na telefoni zigendanwa n’ubuhamya bwatanzwe n’abafashwe, byagaragaje uruhare rwa Uganda muri iki gitero.
Amb. Nduhungirehe ati “Ibyo byose bigaragaza ko uwari uyoboye icyo gitero ari uwitwa Philemon Mateke akaba Umunyamabanga wa leta ya Uganda ushinzwe ubutwererane bw’akarere. Byagaragajwe na za telefoni n’ubuhamya bwatanzwe n’abafashwe.”
 “Hari n’uwitwa Nshimiye wiyita Governor ushinzwe ibikorwa byihariye muri RUD Urunana, atuye hariya mu Karere ka Kisoro n’umuryango we, byagaragaye ko akunda kujya muri Kivu y’Amajyaruguru ahitwa Benza gutegura ibitero kandi ko ariwe wakoranaga bya hafi na Philemon Mateke. Urwo ni urugero rumwe natanze ariko hari n’izindi nyinshi twatanze zigaragaza ko bagikomeza guha urubuga abaturwanya.”
Si ubwa mbere Mateke avuzwe mu bikorwa bigamije guhungabanya umutekano w’u Rwanda, kuko byavuzwe ko mu Ukuboza 2018 yakoranyaga inama yahuje FDLR na RNC i Kampala, ngo bategure igikorwa gihuriweho cya gisirikare ku Rwanda nk’uko La Forge Bazeye na Theophile Abega bari bahagarariye FDLR muri iyo nama babivuze nyuma yo gufatirwa ku mupaka wa Bunagana basubiye mu birindiro muri RDC.
Dusubize amaso inyuma
Ubushotoranyi bwa Uganda ku Rwanda si ubwa vuba, ndetse mu myaka yashize havuyemo ugukozanyaho kwabereye muri Repubulika ya Demokarasi ya Congo, byavuyemo intambara ya Kisangani yarangiye RPA itsinze ingabo za Uganda, ibintu byababaje Uganda ku rwego rukomeye.
Gutsindirwa i Kisangani byatumye abaturage ba Uganda n’Inteko Ishinga Amategeko bashyira igitutu ku bushobozi bwa Museveni no ku hazaza he. Muri kwa gusuzugura u Rwanda, abadepite barakariye Museveni ariko baguma no kwikoma Guverinoma y’u Rwanda, nk’uko raporo ya International Crisis Group yo mu 2000 ibigaragaza.
Icyo gihe Museveni yabonye ko uburyo bwo gucubya abaturage be ari ukwibasira RPA mu magambo atyaye. Mu ijambo ryo ku wa 30 Kanama 1999, Museveni yabaye nk’uwikura mu bibazo abyegeka ku bandi.
Ati “Icyo nabasobanurira ni uko abavandimwe bacu muri RPA batabashije gukura ngo bamenye uko ibintu bimwe na bimwe bikorwa. Bumva ko kunyura iya bugufi hano na hariya bizabageza ku ntego yabo. Ikindi maze iminsi numva ni uko RPA yashatse kwigarurira Congo ariko ko turimo kubakoma imbere.”
“Ku ruhande rwacu dushishikajwe no kongerera ubushobozi abanye-Congo ariko bigaragara ko Abanyarwanda batabyishimiye. Ariko nubwo twaba tubangamiye imigambi bafite muri Congo, ni gute bumva ko batugabaho ibitero ngo birangirire aho? Ni ukureba hafi cyane.”
Igisirikare cya Uganda nticyigeze cyakira inshuro cyakubiswe n’Abanyarwanda, aho bumvaga ko ishema n’icyubahiro byabo byahungabanyijwe, ibitangazamakuru byanzika ko UPDF yatsinzwe ndetse abasirikare bayo barenga 200 bagapfa.
Raporo ya ICG ivuga ko hahise hatangira inama z’ibanga i Kampala zikitabirwa n’abasirikare bakiri mu mirimo n’abasezerewe, ngo “bashakishe uburyo bwo kwihimura ku cyo bafataga nk’ubugambanyi bw’abari bafatanyije n’u Rwanda.”
Hari aho yagize iti “Abasirikare bakuru mu Ngabo za Uganda bavuga ko umubano n’u Rwanda utazongera na rimwe kuba nk’uko wahoze nyuma y’ibyabereye i Kisangani.”
Nyuma y’imyaka myinshi, Uganda ikomeje gushotora u Rwanda aho yakunze gufunga abaturage barwo ibashinja ubutasi, ibintu itigeze igaragariza ibimenyetso ishingiraho, ndetse nta n’abagejejwe mu rukiko ngo ibyaha bibahame, ariko bagiye bakorerwa iyicarubozo rikomeye, bamwe bakarekurwa baragizwe intere, bamwe bibaviramo ubumuga abandi babira ubuzima.
Inkuru wasoma:Uruhare rwa Minisitiri Mateke wa Uganda mu gitero cyagabwe mu Kinigi
Raporo yo mu 2000: Uko impuguke zasesenguye ishwanyagurika ry’umubano w’u Rwanda na Uganda
",https://m.igihe.com/politiki/article/minisitiri-mateke-wa-uganda-yahishuye-ko-atemeranya-n-amasezerano-n-u-rwanda-n,Politics
Bigenda bite iyo umudepite ageze mu Nteko ntatange ibitekerezo?,"Iyo havuzwe Umudepite nta kindi cyumvikana mu matwi ya benshi, uretse uwo umuturage aba yaritoreye ngo amuhagararire mu Nteko Ishinga Amategeko atanga ibitekerezo by’impinduka zikenewe, ni nayo mpamvu babita intumwa za rubanda.
Iyo havuzwe Umudepite nta kindi cyumvikana mu matwi ya benshi, uretse uwo umuturage aba yaritoreye ngo amuhagararire mu Nteko Ishinga Amategeko atanga ibitekerezo by’impinduka zikenewe, ni nayo mpamvu babita intumwa za rubanda.
Mu nshingano z’intumwa za rubanda harimo gutora amategeko abareye abaturage, kugenzura ibikorwa bya guverinoma, kwemeza abayobozi runaka, hari n’ibihugu baba bafite inshingano zo gutora abakuru b’igihugu.
Nubwo baba baratowe n’abaturage ngo babahagararire, mu bihugu bimwe birimo n’u Rwanda, usanga hari abaturage bavuga ko baheruka babatora ntibazongere kubaca iryera cyangwa bagatora amategeko atabanogeye.
Tariki 19 Nzeri 2018 ubwo yakiraga indahiro z’Abadepite, Perezida Paul Kagame, yavuze ko bagomba kujya begera abaturage, bakabikora nk’uko babigenza iyo babashakamo amajwi.
Ati “Igihe mwese mwamaze mwiyamamaza hirya no hino mu gihugu, mwabonanye n’Abanyarwanda, uko mwabagezeho mubashakaho amajwi ariko bizakomeza kubageraho mubasanga, mufatanya gukemura ibibazo bafite.”
Mu nteko habamo imirimo myinshi irimo kwiga imishinga y’amategeko, kuyisuzuma, kuyitangaho ibitekerezo n’ibindi.
Akenshi abaturage bamenya ubushobozi bw’umudepite batoye bitewe n’uburyo abavuganira, ibitekerezo atanga ku ngingo zitandukanye zizanwa mu Nteko, kubasura n’ibindi.
Hari ibihugu umudepite ugeze mu nteko ntiyongere kumvikana ku ngingo zibangamiye abaturage agaragazwa, byaba na ngombwa akaba yahagarikwa.
Nko mu 2018 muri Kenya, ikinyamakuru The Standard cyasohoye urutonde rw’abadepite batajya bavuga mu Nteko.
Havugwaga ko hari Abadepite bicara mu Nteko Ishinga Amategeko, ntibabe batekereza umushinga wafasha abaturage ahubwo icyo bakora, bikaba gusa gushyigikira imishinga yavuzwe n’abandi.
Iki kibazo cyazamuwe na bamwe mu badepite muri iki gihugu, batangiye bijujuta bavuga ko hari bagenzi babo bahitagamo kwisohokera, mu gihe abandi babaga bageze ku ngingo zikomeye zo gutorerwamo amategeko.
Depite Justin Bedan Njoka Muturi yabwiye abanyamakuru ati “Ntabwo nishimye kuko hari abadepite bagenzi bacu usanga birirwa bavuga ko bishimira ibyo bagezeho mu nteko, mu gihe mu by’ukuri ntacyo bigeze bakora.”
Yavuze ko hari bamwe usanga batagaragara mu gihe barimo gushaka gushyiraho itegeko runaka, nyamara nyuma ryajya gutorwa ugasanga batangiye kwijujuta kandi batarigeze bagaragara mbere ngo baritangeho ibitekerezo.
Inteko Ishinga Amategeko ya Kenya yavuze ko 70% by’abayigize wasangaga nta jambo bafata ngo batange ibitekerezo, bamwe muri bakaba baravugaga ko babiterwa n’uko babaga bakiri bashya mu nshingano.
Mu Rwanda bihagaze gute?
Kugeza ubu Inteko Ishinga Amategeko y’u Rwanda igizwe n’Imitwe ibiri, Umutwe w’Abadepite na Sena.
Kuva tariki 19 Nzeri 2018 umutwe w’abadepite wabonye abadepite bashya 80 bari muri manda izageza mu 2023, naho kuva mu Ukwakira 2019 hatowe abasenateri, kugeza ubu bose hamwe ni 26.
Nubwo bitoroshye kumenya imikorere ya buri mudepite, iyo uganiriye na bamwe muri aba bakubwira ko nubwo hari bamwe batavuga, ngo ni uburenganzira bwabo cyane ko nta tegeko rihari ribategeka kuvuga.
Depite, Dr Frank Habineza, usanzwe ari n’Umuyobozi w’Ishyaka Riharanira Demokarasi no kurengera ibidukikije (DGPR), yabwiye IGIHE ati “Abadepite bose bafite uburenganzira bungana imbere y’amategeko, nta mudepite kandi ubuzwa kugira igitekerezo atanga, buri wese afite uburenganzira bw’iminota ingana, burya umuntu kutavuga ni umutimanama we.”
Dr Habineza avuga ko ubwabo nk’abadepite badashobora kwicara ngo banenge umudepite runaka utajya utanga ibitekerezo, keretse wenda bikorewe mu mutwe wa politike aturukamo.
Ati “Ibyo byakorwa n’amashyaka kuko buri shyaka rigira umuhwituzi. Nk’ubu twe nubwo turi babiri mu nteko ariko dufite umuhwituzi ari we njye, ubu mfite uburenganzira bwo gukurikirana umudepite wo mu ishyaka ryanjye iyo nta gitekerezo atanga cyangwa ntacyo avuga, ndamubaza nti ese wowe ko mbona utavuga wabaye iki? n’ahandi ubwo ni uko babikora.”
Dr Habineza avuga ko ku giti cye intego yajyanye mu Nteko Ishinga Amategeko, ni uko buri gihe aba yiteguye kugira icyo yavuga gifasha umuturage.
 Ati “Nta tegeko ryacaho ntarivuzeho kandi na mugenzi wanjye uba muri PAC agomba kureba uko amafaranga akoreshwa neza.”
Kuva mu 2008, Depite Nyirahirwa Veneranda ari mu Nteko Ishinga Amategeko y’u Rwanda. Yabwiye IGIHE ko abantu bashobora kwibeshya ko hari abadepite batavuga kandi iyo bari muri komisiyo batanga ibitekerezo.
Ati “Burya hari ibintu abantu batazi, mu Nteko Ishinga Amategeko akazi gakorwa mu byiciro bitandukanye, hari imirimo ikorerwa muri komisiyo abadepite bakajya impaka ku mategeko, nyuma akazashyikirizwa inteko rusange, aha ni naho abaturage bose baba babyumva kuri radiyo.”
“Hari abantu benshi usanga bazi ko dutangira akazi saa cyenda mu gihe harimo inteko rusange ariko siko biri. Tuba twatangiriye muri komisiyo saa tatu ikageza saa sita, nyuma saa cyenda tukajya mu nteko rusange.”
Nyirahirwa yavuze ko muri ayo matsinda, hari abantu usanga batanga ibitekerezo, ntibabitange mu nteko rusange.
Ati “Hari abadepite usanga bavuga cyane mu mirimo ya komisiyo, mu nteko rusange burya hageramo ibyasuzumiwe muri za komisiyo ugasanga mu nteko rusange ntavuze, ariko hari n’abandi bavuga hose.”
Icyakora, yemeza ko hashobora kuba n’utatanga ibitekerezo aho hombi kuko iyo bageze mu nteko, nta muntu babwira ngo azagende avuge cyane.
Ati “Nta muntu uza kuguha amabwiriza ngo vuga, wanamara rwose imyaka itanu utavuze kandi nta wazabikubaza.”
Depite, Sheikh Harerimana Musa Fazil, Visi Perezida ushinzwe Imari n’Abakozi mu Nteko Ishinga Amategeko y’u Rwanda umutwe w’abadepite, yabwiye IGIHE ko kugeza ubu nta tegeko rihana umudepite utatanze ibitekerezo, bityo ko utabikoze nta tegeko aba yishe.
Agira ati “Nta cyaha gihari iyo utavuze kuko inteko ikorera mu mategeko, iyaba hari itegeko rivuga ngo niba utavuze umwaka wose bigenda gutya, icyo gihe twaryubahiriza ariko noneho ubwo nta tegeko rihari, ubwo nabyo biremewe, ikitabujijwe n’amategeko kiba cyemewe.”
Yavuze ko gahunda nyinshi mu nteko zibera muri za komisiyo, ku buryo hari abadepite benshi baba baratanze ibitekerezo, byagera mu nteko rusange akumva nta mpamvu yo kongera kuvuga.
Sheikh Harerimana yavuze ko bari kwiga ku buryo n’ibiganiro byabeye muri za Komisiyo byajya bica kuri radiyo kugira ngo abaturage babashe gukurikirana ibikorwa by’Inteko n’imikorere y’abadepite batoye.
Ati “ Twamaze kuganira n’ubuyobozi bwa RBA ngo turebe ukuntu n’impaka zabereye muri Komisiyo, rimwe na rimwe zajya zinyura kuri radiyo Rwanda Inteko, ibyo turimo kubiganira bizadutwara amafaranga kandi ntaraboneka ariko niwo murongo dushaka kuzakoreramo.”
Muri Uganda mu 2016 hasohotse urutonde rw’abadepite batajya bagaragara mu batanga ibitekerezo ku ngingo zireba abaturage, nyamara ari bo bahagarariye.
Mu badepite 427 bagize Inteko Ishinga Amategeko ya Uganda, 82 ngo nta jambo na rimwe bari bakavuze, 51 bari baravuze ijambo rimwe.
Mu 2011, mu Bwongereza ibinyamakuru byasohoye urutonde rw’abadepite b’abanebwe. Icyo gihe bashingiraga ku mubare w’inama abadepite bakoranaga n’abaturage bo mu duce bahagarariye.
Baje gusanga Depite Sir Stuart Bell, yari amaze imyaka 14 mu Nteko, nta na rimwe arajya kugirana ibiganiro n’abaturage bamutoye ngo yumve ibibazo byabo.
Sir Stuart Bell yaje kwitaba Imana mu 2012 afite imyaka 74.
",https://m.igihe.com/politiki/article/bigenda-bite-iyo-umudepite-ageze-mu-nteko-ntatange-ibitekerezo,Politics
Baringa ku cyiswe ‘‘balkanisation’’ y’u Rwanda kuri RDC,"Ijambo ‘‘balkanisation’’ rimaze kuba intero n’inyikirizo mu mvugo y’abatavuga rumwe n’ubutegetsi muri Repubulika Iharanira Demokarasi ya Congo, kuva Perezida Félix Tshisekedi yatorerwa kuyobora iki gihugu.
Ijambo ‘‘balkanisation’’ rimaze kuba intero n’inyikirizo mu mvugo y’abatavuga rumwe n’ubutegetsi muri Repubulika Iharanira Demokarasi ya Congo, kuva Perezida Félix Tshisekedi yatorerwa kuyobora iki gihugu.
Aba batifuza ko amahoro agaruka muri RDC, bakomeje guhimba ikinyoma ko u Rwanda rushaka kwigarura Uburasirazuba bwayo, bagamije kubiba urwango ku Banyarwanda n’Abanye-Congo bavuga Ikinyarwanda.
Ibivugwa bisa no kureba filimi mbarankuru y’intambara zabaye mu kinyejana cya 20 mu Burayi bw’Amajyepfo, mu gace kiswe ‘les Balkans’, ubu kigizwe n’ibihugu nka Bulgarie, Croatie, u Bugiriki, Roumanie, Slovénie, Albanie, Bosnie-Herzégovine, Kosovo, Macédoine y’Amajyaruguru, Monténégro, Serbie na Turquie; byari byarigaruriwe n’Ubwami bw’Abami bwa Ottoman, bukabiremamo uduhugu twinshi.
Igitandukanye muri uyu mwaka wa 2020, ni uko ibi bivugirwa mu mihanda ya Kinshasa, aho ababiyoboye badakomoka muri Hongrie cyangwa Turikiya, bahora baririmba bati ‘‘balkanisation ntikabe kuri Repubulika Iharanira Demokarasi ya Congo.’’
Mu Karere k’Ibiyaga Bigari, ijambo ‘balkanisation’ ryatangiye kuhumvikana mu mpera y’imyaka ya 1990, ubwo u Rwanda na Uganda byateraga icyahoze cyitwa Zaïre. Abazayirwa bari bafite ubwoba ko abaturanyi babo babiri bagiye kwisubiza ibice bahoranye mbere y’uko Abanyaburayi bigabagabanya Afurika, ariko ntibyigeze biba.
Iyi mitekerereze yongeye kumvikana nyuma y’aho Joseph Kabila agiriye ku butegetsi mu 2001. Abamurwanya bavugaga ko afite inkomoko mu Rwanda kandi akaba afite uruhare mu mugambi mpuzamahanga wo gucamo ibice RDC, ibice byayo by’Uburasirazuba bikize ku mabuye y’agaciro bikomekwa ku Rwanda.
Kujya ku butegetsi kwa Félix Tshisekedi bigaragara ko ntacyo byahinduye. Ubu iyo ntero n’inyikirizo biri kuzamurwa n’Ihuriro ry’Amashyaka atavuga rumwe n’Ubutegetsi ya Lamuka ririmo na Martin Fayulu watsinzwe mu matora y’umukuru w’igihugu aheruka. Ibyavuye mu matora yari ahanganiyemo na Félix Tshisekedi byagaragaje ko yabaye uwa kabiri ariko Inama nkuru ya Kiliziya Gatolika muri RDC yo yavuze ko ariwe watsinze. Yaba Lamuka na Kiliziya ntibigeze bemera ko Fayulu yatsinzwe.
Kubiba urwango
 Ku ruhande rwe nka Perezida watowe, Félix Tshisekedi, yahisemo kuzahura umubano w’igihugu cye n’u Rwanda, mbere yo kohereza umubare w’ingabo za Congo mu Burasirazuba bw’igihugu ngo zijye kurwanya imitwe yitwaje intwaro yahagize akarima kayo.
Ubu Ingabo za Congo (FARDC) zimaze kwigarurira ibice byinshi byari byarayogojwe n’iyo mitwe; ku buryo n’iyo gahunda yo kwigarurira ibice bya RDC iyo iza kuba ihari, icyizere cyayo ubu kiri kubarirwa ku busa.
Abarwanya ubutegetsi mu RDC bahisemo kubiba urwango ku Banyarwanda n’Abanye-Congo bavuga Ikinyarwanda kugira ngo bace intege umubano mwiza uri kubagarirwa hagati y’u Rwanda na RDC.
Ariko n’ubundi abatavuga rumwe n’ubutegetsi nta nyungu bafite mu kuba amahoro yagaruka muri RDC. Mu myaka 25 ishize, ikibazo cy’umutekano muke mu Burasirazuba bwa RDC cyafashije abari abami b’intambara kwigwizaho imitungo no kwinjira mu bikorwa bya politiki cyangwa igisirikare.
Urugero rwa hafi ni umutwe wa ADF-Nalu ukomoka muri Uganda, wigize nka ba kavukire, ukaba uterwa inkunga n’uwahoze ari umunyapolitiki ku butegetsi bwa Kabila, Mbusa Nyamwisi, ubu wituriye muri Uganda.
Uyu Mbusa Nyamwisi yanahoze ari mu ihuriro Lamuka, nyuma aza kwitandukanya naryo.
Mu gihe RDC iri kugerageza kwivana mu ntambara imaze imyaka irenga 20, cyane cyane hashingiwe ku mibanire myiza n’abaturanyi bo mu Burasirazuba, abarwanya ubutegetsi bakomeje kubiba urwango ku Banyarwanda, ariko si n’Abanyarwanda, ahubwo ni abo bita ko bakomoka mu bwoko bw’Abatutsi n’Abanye-Congo bavuga Ikinyarwanda mu rwego rwo guca intege umubano mwiza hagati y’u Rwanda na RDC.
Ikinyoma
Igitangaje ni uko imvugo ya ‘‘balkanisation’’ ari ikirego kidafite ishingiro. Mu gihe Umuhuzabikorwa w’Ihuriro ry’abatavuga rumwe n’Ubutegetsi, Lamuka, wanahoze ari Minisitiri w’Intebe, Adolphe Muzito, yagaragaje mu buryo bweruye ko ashaka gutera u Rwanda byanashoboka bakarwomeka kuri RDC; uyu ni na we ushinja u Rwanda kugambirira kwigarurira ibice by’igihugu cye.
Nubwo bashinje Joseph Kabila gufatanya n’u Rwanda muri uwo mugambi akiri ku butegetsi, ubu bakaba bageze kuri Félix Tshisekedi, ubwabo bigeze gukorana n’u Rwanda mu bihe byatambutse. Ibi bigaragaza ikinyoma gikomeye kandi cyumvikana.
Byongeye kandi muri gahunda y’ubuhahirane busesuye mu Muryango wa Afurika Yunze Ubumwe n’ubusabe bwa RDC bwo kwinjira mu Muryango wa Afurika y’Uburasirazuba (EAC), bigaragara ko kwigarurira ubutaka bw’ikindi gihugu byaba ari amafuti.
Aho gutanga ibisubizo by’ibibazo nyabyo Abanye-Congo bafite ubu nk’ubushomeri, kutagira inganda zihagije no kwangiza ibikorwa remezo, kwangirika kw’ibikorwaremezo n’ibindi bishobora gusunikira urubyiruko rudafite akazi kwishora mu byaha cyangwa kwinjira mu mitwe yitwaje intwaro, […] abatavuga rumwe n’ubutegetsi muri RD Congo bahisemo gushyushya imitwe y’abaturage babo bakoresheje imitekerereze ishaje.
Gukoma mu nkokora u Rwanda cyangwa ikindi gihugu cyo mu Karere ntibyongera umusaruro; ntibirema imirimo kandi ntibinazana ubukungu.
 Abavuga ‘‘balkanisation’’ ntibigeze bakandagiza ikirenge ku mupaka uhuza u Rwanda na RDC, umwe mu inyurwaho na benshi ku Isi; ntibigeze byibura banumva ubuhamya bw’abagore bahakorera ubucuruzi, bahambukira inshuro nyinshi ku munsi bashaka imibereho.
Ubukungu nyabwo bwa RDC ni abaturage bayo. Muri Afurika yose, umutungo kamere ubyarira inyungu ibigo mpuzamahanga biwubyaza umusaruro n’abayobozi bamwe na bamwe bahabwa utuvungukira n’icyizere cyo kubarindira ubutegetsi bwabo.
Ku ngoma ya Félix Tshisekedi, RDC ifite amahirwe yo guhinduka igihugu kirimo amahoro kandi gitera imbere; ariko kugira ngo ibyo bigerweho birasaba ko bigirwamo uruhare n’impande zitandukanye zigize ubukungu nyabwo bwa RDC.
Gushaka kwihorera ku Rwanda barugira umwanzi bahuriyeho ni igitekerezo gifutamye cyabafasha kwihuza ariko ntibirambe.
Iyi nkuru yanyuze mu kinyamakuru Jeuneafrique, ni ibitekerezo bwite by’umwanditsi Gatete Nyiringabo, umunyamategeko akaba n’inzobere mu burenganzira bwa muntu.
",https://m.igihe.com/politiki/article/baringa-ku-cyiswe-balkanisation-y-u-rwanda-kuri-rdc,Politics
RDC: Umudepite yasubije Muzito wasabye ko u Rwanda rwomekwa kuri Congo ngo ibone amahoro,"Umudepite akaba n’Umuyobozi w’ishyaka Envol muri Repubulika Iharanira Demokarasi ya Congo, Delly Sesanga, yamaganye igitekerezo cy’umunyapolitiki Adolphe Muzito uherutse gusaba ko igihugu cye gitera u Rwanda rukomekwa kuri RDC kugira ngo amahoro aboneke mu Burasirazuba.
Umudepite akaba n’Umuyobozi w’ishyaka Envol muri Repubulika Iharanira Demokarasi ya Congo, Delly Sesanga, yamaganye igitekerezo cy’umunyapolitiki Adolphe Muzito uherutse gusaba ko igihugu cye gitera u Rwanda rukomekwa kuri RDC kugira ngo amahoro aboneke mu Burasirazuba.
Amagambo ya Muzito uvugira ihuriro ry’amashyaka atavuga rumwe na Leta, Lamuka, ku ikubitiro yamaganiwe kure na bamwe mu bayobozi bakomeye muri iryo huriro barimo Moise Katumbi na Jean Pierre Bemba.
Kuri uyu wa Gatandatu ubwo yari yahuye n’abarwanashyaka b’ishaka rye bifurizanya umwaka mushya, Delly Sesanga, yabajijwe niba na we abona amahoro mu Burasirazuba bwa Congo azaturuka mu gutera u Rwanda bakarwiyomekaho.
Umuyobozi wa Envol akaba n’Umudepite mu Nteko Ishinga Amategeko ya Congo, Sesanga yamaganye amagambo ya Muzito, avuga ko amahoro ya Congo azaturuka imbere muri Congo.
Yagize ati “Intambara sicyo gisubizo. Iyi ntambara ahubwo yakarwanywe hagamijwe kuzana ubumwe imbere mu gihugu, gukuraho imikorere mibi y’ubuyobozi, ruswa, ikimenyane byazangereje leta bikanagira ingaruka ku nzego z’umutekano.”
Sesanga yavuze ko igisirikare cya Congo kitabuze imbaraga zo gutsinda intambara ziri mu Burasirazuba nk’uko bamwe babikega, ahubwo ngo ni imikorere mibi.
Ati “Abanye-Congo bazi kurwana, barabyerakanye mu Ntambara ya Mbere n’iya Kabiri z’isi yose.”
Yavuze ko imbaraga nyinshi zikwiriye gushyirwa mu kurwanya ibibazo byugarije igihugu biri imbere kurusha kwitwaza ibyo hanze, nk’uko ikinyamakuru Politico cyabitangaje.
Mbere yo kuba umudepite, Sesanga yakoze mu myanya itandukanye muri Congo harimo no kuba Minisitiri w’igenamigambi.
Musenyeri wa Kinshasa, Fridolin Ambongo, na we aherutse kuvuga ko ibihugu bituranye na Congo birimo u Rwanda bifite umugambi wo gucamo ibice igihugu cye bikakiyomekaho.
Ni amagambo yamaganiwe kure haba muri Leta ya Congo ndetse n’abandi bakurikiranira politiki y’akarere hafi.
Minisitiri w’Ububanyi n’Amahanga, Dr Vincent Biruta, aherutse kuvuga ko imvugo z’abanyapolitiki bamwe bo muri RDC ku Rwanda zibabaje kuko ahanini n’ibyo bavuga ari ibintu biba bidafite inshingiro.
Ati “Ni ibintu bibabaje, wakwiteguye ko ibyo bavuga biba bifite icyo bafite gifatika ariko nta gihari. Ntabwo ari ubwa mbere bene ibi bibazo bibaho, hashize igihe hari abanyapolitiki bo muri RDC bumva ko kugira ngo abaturage babo babemere ari uko bavuga nabi u Rwanda.”
Dr Biruta yavuze ko nta mugambi uhari wo komeka ibice bya Congo ku Rwanda kandi nta n’uzigera ubaho.
U Rwanda na RDC bifitanye umubano mwiza cyane cyane nyuma y’aho Félix Tshisekedi atorewe kuyobora icyo gihugu, akavuga ko arajwe ishinga no kubana neza n’ibihugu by’ibituranyi.
",https://m.igihe.com/politiki/article/rdc-umudepite-yasubije-muzito-wasabye-ko-u-rwanda-rwomekwa-kuri-congo-ngo-ibone,Politics
Bumva ko kugira ngo babemere bavuga nabi u Rwanda – Biruta avuga kuri Muzito ,"Minisitiri w’Ububanyi n’Amahanga, Dr Vincent Biruta, yavuze ko imvugo y’abanyapolitiki na bamwe mu basenyeri muri Kiliziya Gatolika muri RDC, bifuza ko batera u Rwanda rukanomekwa ku gihugu cyabo; bibabaje kuko ari uburyo bwo gushaka kugaragaza ko ibibazo igihugu cyabo gifite bituruka ku muturanyi.
Minisitiri w’Ububanyi n’Amahanga, Dr Vincent Biruta, yavuze ko imvugo y’abanyapolitiki na bamwe mu basenyeri muri Kiliziya Gatolika muri RDC, bifuza ko batera u Rwanda rukanomekwa ku gihugu cyabo; bibabaje kuko ari uburyo bwo gushaka kugaragaza ko ibibazo igihugu cyabo gifite bituruka ku muturanyi.
Byagarutsweho mu kiganiro cya mbere Minisitiri w’Ububanyi n’Amahanga, Dr Vincent Biruta, yagiranye n’itangazamakuru kuva mu Ugushyingo 2019 ubwo yajyaga kuri uyu mwanya.
Ni ikiganiro cyagarutse ku ngingo zitandukanye zigaruka ku mubano w’u Rwanda n’ibihugu byo mu karere ndetse hagaragazwa n’ibyakozwe mu mwaka ushize.
Minisitiri Biruta yabajijwe ku mvugo y’abanyapolitiki bo muri RDC ko igihugu cyabo kidashobora kubona amahoro “tudateye u Rwanda, byaba ngombwa tukarufata.”
Byavuzwe na Adolphe Muzito wigeze kuba Minisitiri w’Intebe wa Repubulika Iharanira Demokarasi ya Congo (RDC) ubu akaba ari Umuhuzabikorwa w’Impuzamashyaka itavuga rumwe na Leta muri icyo gihugu yitwa Lamuka.
Ni imvugo yakongeje uburakari mu banyarwanda batandukanye ndetse abandi bayobozi ba Lamuka barimo Jean Pierre Bemba na Moïse Katumbi, bitandukanya na we ku ku ikubitiro, banamusaba kwisubiraho ku ijambo yavuze.
Minisitiri w’Ububanyi n’Amahanga, Dr Vincent Biruta, yavuze ko imvugo z’abanyapolitiki bamwe bo muri RDC ku Rwanda zibabaje kuko ahanini n’ibyo bavuga ari ibintu biba bidafite inshingiro.
Ati “Ni ibintu bibabaje, wakwiteguye ko ibyo bavuga biba bifite icyo bafite gifatika ariko nta gihari. Ntabwo ari ubwa mbere bene ibi bibazo bibaho, hashize igihe hari abanyapolitiki bo muri RDC bumva ko kugira ngo abaturage babo babemere ari uko bavuga nabi u Rwanda.”
Biruta yavuze ko ibyavuzwe n’aba banyapolitiki ndetse na bamwe mu bo muri Kiliziya Gatolika bidashobora guhungabanya umutekano w’u Rwanda na RDC.
Yavuze ko ubu RwandAir yatangiye gukora ingendo muri RDC, ko ndetse ingabo z’iki gihugu ziri mu bikorwa byo guhashya imitwe igamije guhungabanya umutekano w’u Rwanda ibarizwa mu Burasirazuba bw’igihugu.
Ati “Bavuge ibyo babonye, biriya ntabwo bizabura kandi n’igihe kizerekana ko ntaho byari bishingiye.”
Minisitiri Dr Biruta yashimye uruhare rw’ubuyobozi bwa RDC mu guhashya imitwe yitwaje intwaro ibarizwa mu Burasirazuba bwa RDC irimo na bamwe mu bagize uruhare muri Jenoside yakorewe Abatutsi.
Yavuze ko u Rwanda rumaze kwakira abantu 1919 bari mu mashyamba ya Congo aho ingabo za RDC zagabye ibitero ku mitwe yitwaje intwaro. Abo batahutse hacumbikiwe mu nkambi ya Nyarushishi.
Abarwanyi 562 nabo bagaruwe mu Rwanda, aho ubu bari kwigishwa kugira ngo babe basubira mu buzima busanzwe.
Ati “Ingabo za RDC zakoze ibikorwa byiza, zishe benshi muri abo harimo n’abayobozi b’utwo dutsiko.”
U Rwanda na RDC bifitanye umubano mwiza cyane cyane nyuma y’aho Felix Tshisekedi atorewe kuyobora icyo gihugu, akavuga ko arajwe ishinga no kubana neza n’ibihugu by’ibituranyi.
Amafoto: Niyonzima Moise
",https://m.igihe.com/politiki/article/bumva-ko-kugira-ngo-babemere-bavuga-nabi-u-rwanda-biruta-avuga-kuri-muzito,Politics
"2020, ihurizo ku ireme rya demokarasi ya Afurika y’Iburasizuba kubera amatora ateganyijwe","Muri uyu mwaka, ibihugu bine byo muri Afurika y’Iburasirazuba birateganya kuzagira amatora. Ibyo birimo Somalia, Tanzania, Ethiopia n’u Burundi. Ni amatora arimo ay’abakuru b’ibihugu n’ay’Inteko Ishinga Amategeko yombi azashyira ku munzani ireme rya demokarasi muri ako gace.
Muri uyu mwaka, ibihugu bine byo muri Afurika y’Iburasirazuba birateganya kuzagira amatora. Ibyo birimo Somalia, Tanzania, Ethiopia n’u Burundi. Ni amatora arimo ay’abakuru b’ibihugu n’ay’Inteko Ishinga Amategeko yombi azashyira ku munzani ireme rya demokarasi muri ako gace.
Tanzania
Ni igihugu cyakunze kurangwa no guhererekanya ubutegetsi mu mahoro guhera igihe cyaboneye ubwigenge. Ishyaka riri ku butegetsi Chama Cha Mapinduzi riracyahabwa amahirwe yo kugumana ubutegetsi.
Mu gihe hitegurwa amatora rusange azaba mu Ukwakira 2020, abatavuga rumwe na Leta n’imiryango itegamiye kuri Leta bafite impungenge ko Guverinoma ya Perezida John Pombe Magufuli ishobora kubangamira ubwisanzure bwo gutanga ibitekerezo.
The East African yatangaje ko kuri ubu Guverinoma yakuyeho ibikorwa by’abatavuga rumwe na Leta, bivuze ko nta bikorwa byo gukoresha inama bishoboka mu mashyaka atavuga rumwe na Leta. Hari abantu bafunzwe, abanyamakuru bamwe baburirwa irengero abandi barafungwa nk’urugero rw’umunyamakuru Eric Kabendera cyangwa Paul Magotti wari impirimbanyi y’uburenganzira bwa muntu.
Uko kubangamira abatavuga rumwe na Leta kwatumye amashyaka atavuga rumwe na Leta yanga kwitabira amatora y’inzego z’ibanze yabaye mu Ugushyingo umwaka ushize, bituma ishyaka CCM riyatsinda ku kigero cya 99%.
Umunyapolitiki utavuga rumwe na Leta, Tundu Lissu aherutse kuvuga ko guhagarika ibikorwa y’abatavuga rumwe na Leta, ari ikimenyetso ko amatora ya 2020 atazaba mu mucyo.
Perezida Magufuli yatowe mu 2015 afite intego yo kurwanya ruswa. Nubwo yatangije intambara ku baryi ba ruswa, ashinjwa kubangamira demokarasi mu gihugu, gupfukirana amajwi y’abamunenga no kubibasira.
U Burundi
Amatora atenganyijwe muri Gicurasi uyu mwaka, mu gihe hakiri urujijo niba Perezida Pierre Nkurunziza azongera kwiyamamaza nyuma ya manda ya gatatu yafashe mu 2015 igateza imvururu.
Ikindi gihangayikishije ni ukumenya niba Guverinoma ye ifite ubushobozi bwo gutegura amatora anyuze mu mucyo, kuko imiryango n’ibihugu byinshi byateraga inkunga icyo gihugu, byarayihagaritse bishinja Nkurunziza guteza akaduruvayo mu gihugu.
Nubwo Nkurunziza yatangaje ko atazongera kwiyamamaza, ababirebera hafi bavuga ko ashobora kwisubiraho cyangwa agashyiraho umuntu azajya atagekeramo.
Nta kimenyetso cyerekana ko Nkurunziza agiye kuva muri politiki y’u Burundi mu gihe muri Gashyantare umwaka ushize, yimuye ibiro bya Perezida akabijyana mu Mujyi wa Gitega ari naho avuka.
Raporo y’Umuryango w’Abibumbye yo muri Nzeri 2019, igaragaza ko nta cyizere cy’imigendekere myiza y’amatora mu Burundi mu 2020, mu gihe hakiri Perezida wigaragaza nk’igitangaza’.
Loni ivuga ko ari Perezida wigwijeho ububasha bwose we n’ishyaka rye CNDD FDD, n’ibyaha bishinjwa urubyiruko rw’ishyaka rye ruzwi nk’Imbonerakure rushinjwa guhutaza uburenganzira bw’abaturage n’abatavuga rumwe na Leta.
Icyakora Minisitiri w’Ububanyi n’Amahanga w’u Burundi, Ezechiel Nibigira, aherutse kubwira Inteko rusange ya Loni, ko mu gihugu hari umwuka mwiza uzatuma amatora agenda neza.
Somalia
Amatora yo muri Somalia ni ingenzi cyane ku mutekano w’akarere. Iki ni igihugu kimaze igihe mu mvururu. Hashize imyaka 50 Perezida atorwa n’itsinda ry’abantu bake baba batoranyijwe, kubera ubwoba bw’uko hateguwe amatora rusange abaturage bakitabira, bishobora guteza imvururu n’umutekano muke.
Mu matora ya 2009, aya 2012 na 2017 hose abagize Inteko Ishinga Amategeko na Perezida bagiye batorwa n’abantu 14 000 babaga batoranyijwe ngo bahagararire ubwoko buba muri icyo gihugu.
N’uyu munsi haracyari impungenge niba amatora yo muri Somalia koko azaba dore ko aya Perezida aherutse yabereye muri parikingi y’ikibuga cy’indege.
Ikibazo cy’umutwe w’iterabwoba wa al Shabaab ndetse no kuba abatavuga rumwe na Leta baherutse gushinja Perezida Mohamed Abdullahi Farmaajo gushaka kuguma ku butegetsi biteye impungenge ku mutekano w’amatora ateganyijwe.
Guverinoma yatangaje ko yiteguye gukoresha amatora agaca mu mucyo kandi buri muturage wemerewe gutora agatora. Guverinoma yanavuze ko vuba aha izageza ku Nteko Ishinga Amatora umushinga w’amatora kugira ngo wemezwe.
Icyakora, iki gihugu cyiracyafite ikibazo cyo kuvugurura Itegeko Nshinga. Nubwo itsinda ryahawe kurivugurura ryagejeje ku Nteko umushinga w’itegeko, haracyari imbogamizi.
Iya mbere ni uko nta matora ya kamarampaka ashobora kuba hatarakemuka ikibazo cy’agace ka Somaliland kifata nk’igihugu ukwacyo mu gihe Somalia igafata nk’agace kayo.
Mu bindi kandi ivugurura ry’itegeko Nshinga rigomba kureba harimo aho umurwa mukuru ukwiriye kuba, uburyo ubuyobozi bwa za Leta zigize icyo gihugu bukorana na Leta nkuru n’ibindi.
Mu gihe ivugurura ry’itegeko Nshinga ritaraba, n’tegeko rigenga amatora ntirizashoboka kuko abantu ntibashobora gutangira kwiyandikisha hataraboneka itegeko rigenga amatora kandi naryo rigomba kugenwa n’Itegeko Nshinga.
Indi mbogamizi ni umutekano muke. Igice kinini cy’igihugu kiracyari mu maboko y’umutwe wa al Shabaab, bivuze ko aho hantu al shabaab ifite amatora atazashoboka. No mu murwa mukuru Mogadishu naho umutekano waho ntiwizewe.
Ibyo bigaragazwa n’uko tariki 28 Ukuboza 2019, imodoka itezemo igisasu yaturikiye aho abantu basakirwa mu murwa mukuru kigahitana abantu 78.
Perezida Farmaajo yavuze ko icyo gitero ari icy’iterabwoba kandi kitazihanganirwa, icyakora abatavuga rumwe na we bamushinja kubembekereza al shabaab kuko uduce Leta yigaruriye guhera mu 2017 ubwo Farmaajo yajyaga ku butegetsi ari duke.
Ethiopia
Amatora ateganyijwe muri Gicurasi 2020, ni aya mbere azaba abaye guhera Minisitiri w’Intebe wahawe n’igihembo cyitiriwe Nobel, Dr Abiy Ahmed agiye ku butegetsi.
Umwanzuro aherutse gufata wo gusesa amashyaka yose yari agize Ihuriro EPRDF (Ethiopian People’s Revolutionary Democratic Front), agashinga ishyaka rya PP watumye havuka impungenge n’umwuka mubi mu gihugu.
Hari abadashyigikiye iryo shyaka PP kuko risa nk’irije guhanagura umuco n’umuhate bashyizeho bubaka amashyaka yabo mu myaka 30 ishize. Abatabyumva cyane ni abo mu mashyaka nka Tigray Peoples Liberation Front (TPLF), n’igice cy’ishyaka Oromo Peoples Democratic Organisation (OPDO) ari naryo Abiy aturukamo, rishobora no kumurwanya agatsindwa.
Amavugurura yakozwe na Dr Abiy yazanye umucyo muri Ethiopia yahoze ifatwa nk’igihugu kibangamira uburenganzira bwa muntu ariko byanateje imvururu zishingiye ku turere zitewe n’abandi bantu bakomeye bafite inyota y’ubutegetsi.
Guhera mu 1995, Ethiopia yagiye ikora amatora mu gihe cyagenwe. Icyakora, uretse mu 2005, nta na rimwe higeze habaho amatora arimo guhangana kugaragara nkuko The East African yabitangaje.
",https://m.igihe.com/politiki/article/2020-ihurizo-ku-ireme-rya-demokarasi-ya-afurika-y-iburasizuba-kubera-amatora,Politics
Nta cyahindutse ku muburo wahawe Abanyarwanda ku kujya muri Uganda – Min. Nduhungirehe,"Umunyamabanga wa Leta muri Minisiteri y’Ububanyi n’Amahanga, Amb. Nduhungirehe Olivier, yanyomoje amakuru yakwirakwijwe ko u Rwanda rwafunguriye amarembo abaturage barwo bashaka kujye muri Uganda, ashimangira ko nta cyahindutse ku muburo rwabahaye ku kaga bashobora kugirira muri icyo gihugu.
Umunyamabanga wa Leta muri Minisiteri y’Ububanyi n’Amahanga, Amb. Nduhungirehe Olivier, yanyomoje amakuru yakwirakwijwe ko u Rwanda rwafunguriye amarembo abaturage barwo bashaka kujye muri Uganda, ashimangira ko nta cyahindutse ku muburo rwabahaye ku kaga bashobora kugirira muri icyo gihugu.
Ibi Nduhungirehe yabitangaje kuri uyu wa 3 Mutarama 2020 yifashishije Twitter, avuguruza inkuru yatangajwe n’ikinyamakuru Chimp Reports cyo muri Uganda cyanditse ko ‘U Rwanda rworoheje uburyo bwo kunyura ku mupaka bajya muri Uganda’.
Ati “Iki ni ikindi gihuha cya @Gilespies n’ikinyamakuru cye [sinshobora no kubibara byose]. Umuburo u Rwanda rwahaye abaturage barwo bifuza kujya muri Uganda ntiwahindutse. Nta kintu cyigeze gihinduka guhera muri Gashyantare 2019.”
Ayo makuru Chimp reports yayatangaje ivuga ko yaganiriye n’abantu batandukanye bagiye bambuka bakajya muri Uganda, babanje “gutanga impamvu zumvikana.”
Muri Gashyantare 2019 nibwo u Rwanda rwafashe umwanzuro wo gusaba abanyarwanda kutajya muri Uganda kubera umutekano wabo, nyuma y’uko bigaragaye ko abajyayo n’ababayo bashimutwa, bafungwa ndetse bagakorerwa iyicarubozo bazira ubusa.
Icyo kinyamakuru gitangaje ibi nyuma y’uko Perezida Museveni, ubwo yasozaga umwaka ushize wa 2019, yavuze ko igihugu cye cyiteguye gukora ibyo gisabwa mu gushyira iherezo ku bibazo biri mu mubano wa Uganda n’u Rwanda, ariko abasesenguzi bakomeza kugira amakenga n’ugushidikanya.
Museveni kandi yavuze ko yakiriye intumwa ye Ambasaderi Adonia Ayebare, wakiriwe muri Village Urugwiro ku mugoroba wo ku Cyumweru tariki ya 29 Ukuboza 2019 afite ubutumwa bugenewe Perezida Kagame ku mubano w’ibihugu byombi.
Museveni yavuze ko Ayebare na Perezida Kagame bagiranye ibiganiro byiza ndetse ko mu gihe cya vuba, hagiye gufatwa imyanzuro ishyira iherezo ku bwumvikane buke bumaze igihe kinini mu mubano w’ibihugu byombi.
Ati “Vuba aha, impande zombi zigiye gufata imyanzuro ihamye mu guhosha umwuka mubi. Ndabizeza ko Uganda izakora ibyo isabwa mu gushyira mu buryo umubano mwiza w’ibihugu byombi. Ndashimira Perezida Kagame, abavandimwe bacu b’abanyarwanda n’abaturage ba Uganda.”
Ku wa 31 Ukuboza Perezida Kagame yavuze ko iyo ntumwa yari i Kigali mu bikorwa bimaze igihe bigamije gushaka umuti w’ibibazo, ariko ko nyuma y’ibiganiro ikiba ari ingenzi ari ishyirwa mu bikorwa ry’imyanzuro yabyo.
Ati “Kuvuga rero ngo haje intumwa icyizere cyabonetse, ntabwo nibwira ko ari uko nabivuga, njye navuga ko iyo ari indi ntambwe ikomeje guterwa muri ubwo buryo bwo gushakisha icyatuma ikibazo icyo aricyo cyose cyaba gihari gishobora gukemuka kandi nyine ibyo biva mu bantu, mu kuvugana, kuganira.”
Ubwo hasinywaga amasezerano y’amahoro ya Luanda mu mwaka ushize, abanyarwanda baketse ko ikibazo gikemutse, ko nta n’umwe uzongera guhohoterwa ari muri Uganda ndetse ko n’abafungiyeyo bagiye kurekurwa. Gusa siko byagenze, kuko byakomeje nk’uko byari bisanzwe, abafungwa bagafungwa, abakorerwa iyicarubozo rigakomeza bakajya bajugunywa ku mipaka bagizwe intere.
Uganda kandi ntiyahagaritse umubano wayo n’imitwe igamije guhungabanya umutekano w’u Rwanda irimo RNC na FDLR ndetse irinangira ubwo yasabwaga kubahiriza amasezerano Museveni yasinye. Ibi nibyo byatumye intumwa z’u Rwanda na Uganda zinanirwa kumvikana mu biganiro biheruka kubera i Kampala.
",https://m.igihe.com/politiki/amakuru/article/nta-cyahindutse-ku-muburo-wahawe-abanyarwanda-ku-kujya-muri-uganda-min,Politics
Umwuka w’intambara ukomeje gututumba hagati ya Amerika na Iran,"Nyuma y’igitero cyagabwe na Leta Zunze Ubumwe za Amerika mu rukerera rwo kuri uyu wa Gatanu, kigahitana Gen Qasem Soleimani, wari usanzwe ayobora umutwe udasanzwe w’ingabo zirinda abategetsi bakomeye muri Iran; impungenge n’ubwoba bw’intambara bikomeje kwiyongera ku batari bake bakurikiranira hafi politiki ya Leta Zunze Ubumwe za Amerika, ndetse n’abatuye mu burasirazuba bwo hagati.
Nyuma y’igitero cyagabwe na Leta Zunze Ubumwe za Amerika mu rukerera rwo kuri uyu wa Gatanu, kigahitana Gen Qasem Soleimani, wari usanzwe ayobora umutwe udasanzwe w’ingabo zirinda abategetsi bakomeye muri Iran; impungenge n’ubwoba bw’intambara bikomeje kwiyongera ku batari bake bakurikiranira hafi politiki ya Leta Zunze Ubumwe za Amerika, ndetse n’abatuye mu burasirazuba bwo hagati.
Iki gitero cyategetswe na Perezida wa Leta Zunze Ubumwe za Amerika, Donald Trump, cyanahitanye Abu Mahdi al-Muhandis, wari umuyobozi wungirije w’umutwe bivugwa ko ufashwa na Iran witwa (Popular Mobilization Forces), ibiro by’ubutasi bya Amerika (CIA) byemeje ko ariwo wateguye ukanagaba igitero kuri Ambasade ya Amerika mu mujyi wa Bagdad mu minsi ishize.
Gen Qasem Soleimani na Abu Mahdi al-Muhandis barasiwe ku kibuga cy’indege cya Iraq i Bagdad, bari mu modoka hamwe n’abandi bantu batanu.
Umuyobozi w’ikirenga muri Iran, Ayatollah Ali Khamenei, wahise ategeka iminsi itatu y’icyunamo mu gihugu hose, yavuze ko hateganyijwe kwihorera gukomeye ku bishe Gen Qasem Soleimani.
Perezida wa Iran, Hassan Rouhani, na we yashimangiye ko igihugu cye kizakora ibishoboka byose kikihorera, aho yunganiwe na minisitiri w’ububanyi n’amahanga muri Iran, Javad Zarif, wavuze ko igitero cya Amerika ari icy’iterabwoba.
Ati “Leta Zunze Ubumwe za Amerika zizirengera ingaruka z’ubujiji bwazo.”
Gen Qasem Soleimani yakundwaga kandi agafatwaga n’abanya-Iran benshi nk’umwe mu bantu bashobora kurinda ubusugire bw’igihugu cyabo. Ubuhangange bwe kandi bwareberwaga mu ishusho y’uko yafatwaga nka nomero ya kabiri mu bafata ibyemezo muri Iran.
Abasesenguzi bavuga iki kuri uyu mwuka w’intambara?
Abademokarate benshi bavuga ko icyemezo cya Trump gishobora gutuma intambara yeruye irota, kandi bakamunenga ko yagifashe atabanje kugisha inama Inteko Ishinga Amategeko.
Kuba Soleimani yari umwanzi wa Amerika hari abademokarate babyemeza ariko bakavuga ko kwica umuntu wa kabiri ukomeye muri Iran kandi bigakorwa nta bwumvikane n’Inteko ishinga amategeko ari ikosa rishobora gushyira akarere kose Iran ihereremo mu ntambara.
Joe Biden wabaye Visi perezida wa Amerika ku ngoma ya Barrack Obama, we yeruye avuga ko Trump yakojeje agati mu ntozi.
Andrew Yang uteganya kwiyamamaza ku mwanya w’umukuru w’igihugu, ahagarariye ishyaka ry’abademokarate yagize ati “ Uko mbibona turashaka intambara na Iran ariko nsanga byaba byiza turebye kure tukirinda gushyira abaturage bacu batuye muri kariya karere mu kaga ko kwibasirwa n’abanzi bacu.”
Elizabeth Warren, na we wifuza kuzahagararira ishyaka ry’abademokarate mu matora, yavuze ko icyemezo cya Trump kitarimo ubushishozi.
Ati “Soleimani yari umwicanyi, wahitanye ubuzima bw’abantu benshi barimo n’amagana y’abanyamerika, ariko iki cyemezo kitarimo ubushishozi cyazamuye umwuka w’intambara hagati yacu na Iran, kandi gishobora gutuma hapfa abantu benshi mu karere ko mu burasirazuba bwo hagati Iran iherereyemo. Icy’ingenzi cyari gikwiye ni ukwirinda indi ntambara.”
Minisitiri w’ububanyi n’amahanga w’u Burusiya, busanzwe ari umuterankunga wa mbere wa Iran, yavuze ko igitero cya Amerika kirongera ibibazo mu burasirazuba bwo hagati.
Ku rundi ruhande ariko aba ‘republicains’ bo bavuga ko kwica uwo mugabo byari amahitamo akwiye kuko yari afite amaraso y’abanyamerika mu biganza bye, kandi yari imbogamizi ikomeye ku mutekano w’abanyamerika babarizwa mu karere ko mu burasirazuba bwo hagati n’inyungu zabo.
Lindsey Graham, umusenateri uhagarariye leta ya Carolina y’Epfo yagize ati “Wakoze bwana Perezida kubwo guhagararira Amerika. Iki gikorwa cya Perezida Trump n’ingabo zacu, ni igisubizo nyacyo ku bushotoranyi bwa Iran bwari burangajwe imbere na Gen Soleimani n’abamushyigikiye.”
Yongeyeho ati “Niba Iran ikomeje gutera Amerika n’abadushyigikiye, bagomba kubyishyura ku kiguzi kinini, kirimo no gusenya amariba yabo ya peteroli. Kuri leta ya Iran, niba mushaka kuguma mu bucuruzi bwa peteroli, mureke Amerika n’abadushyigikiye, kandi muhagarike gutera inkunga imitwe y’iterabwoba hirya no hino ku isi.”
Hari amakuru avuga ko iki gitero cyahitanye Gen Soleimani, ingabo za Israel zaba zakigizemo uruhare. Nta muyobozi n’umwe muri Israel wari wagira icyo avuga kuri iki gitero kuko abaminisitiri bose babujijwe kugira icyo babivugaho kuko bishobora gukururira akaga icyo gihugu.
Umutwe wa Hezbollah ubarizwa muri Liban, ukaba ushyigikiwe na Iran wahamagariye isi yose guhuriza hamwe bagahorera urupfu rwa Gen Soleimani.
Umuyobozi w’uyu mutwe, Sayyed Hassan Nasrallah, yagize ati “Intego ya Leta Zunze Ubummwe za Amerika mu karere ntikwiye kugerwaho binyuze mu cyaha gikomeye cyo kwicwa abajenerali.”
Minisitiri w’intebe wa Israel wari mu ruzinduko mu Bugereki, yahise arusubika rutarangiye nyuma yo kumva urupfu rwa Gen Soleimani, mu gihe Naftali Bennett, wari wamusigariyeho yahise atumiza inama y’igitaraganya yigaga ku mutekano i Tel Aviv, ndetse na za ambasade n’ibiro bihagarariye inyungu z’ibindi bihugu bahabwa umuburo wo ku rwego rwo hejuru.
Minisitiri w’ububanyi n’amahanga w’u Bufaransa, Amelie de Montchalin, yavuze ko igihugu cye kizakomeza gukora uko gishoboye mu guteza imbere ituze n’umutekano mu karere k’uburasirazuba bwo hagati nyuma y’ibitero bya Amerika.
Ati “Ibiri kuba nibyo twatinyaga, umwuka mubi hagati ya Leta Zunze Ubumwe za Amerika uri kwiyongera.”
Mu minsi ishize Gen Soleimani yari yaravuze ijambo ryarakaje Amerika, aho yagize ati “Ndakubwiye wowe Trump umukinnyi w’urusimbi, ndakubwiye, umenye ko turi hafi yawe kuruta uko ubikeka. Uzatangiza intambara, ariko nitwe dufite ubushobozi bwo kuzayisoza.”
Ibibazo hagati ya leta ya Washington na Tehran byazamutse nyuma yuko Donald Trump akuye igihugu cye mu masezerano yo muri 2015 arebana no kubuza Iran gucura intwaro za kirimbuzi.
Aya masezerano yabuzaga Iran kwigwizaho ibitwaro bya kirimbuzi mu gihe cy’imyaka 10, yafatwaga na benshi nk’intambwe ikomeye yatewe na Perezida Barack Obama muri politiki y’ububanyi n’amahanga.
Kuva mu gitondo cyo kuri uyu wa Gatanu, abantu benshi biraye mu mihanda yo mu murwa mukuru Tehran, bigaragambya bamagana urupfu rwa Gen Soleimani.
Ikindi kibazo kimaze kwigaragaza, ni izamuka rikomeye ry’igiciro cy’ibikomoka kuri peteroli hirya no hino ku masoko mpuzamahanga, ibigaragaza ko nubwo intambara y’amasasu itaratangira mu buryo bweruye, ariko iy’ubukungu yo yahise yaduka.
",https://m.igihe.com/politiki/article/umwuka-w-intambara-ukomeje-gututumba-hagati-ya-amerika-na-iran,Politics
Amatora y’abakuru b’ibihugu yitezwe mu bihugu bya Afurika muri 2020 ,"Politiki ni kimwe mu bivugwaho cyane ku isi, guhera umwaka utangiye kugeza urangiye. Abakuru b’ibihugu ni bamwe mu bagena imirongo migari yayo ku buryo uwo mwanya uba urebwa n’abatari bake, hagakoreshwa inzira zose zaba imbi n’inziza ngo bicare kuri iyo ntebe icurirwamo ibitekerezo biyobora ibihugu bitandukanye.
Politiki ni kimwe mu bivugwaho cyane ku isi, guhera umwaka utangiye kugeza urangiye. Abakuru b’ibihugu ni bamwe mu bagena imirongo migari yayo ku buryo uwo mwanya uba urebwa n’abatari bake, hagakoreshwa inzira zose zaba imbi n’inziza ngo bicare kuri iyo ntebe icurirwamo ibitekerezo biyobora ibihugu bitandukanye.
Uyu mwaka muri Afurika hateganyijwe amatora mu bihugu bitandukanye, azasiga bamwe mbahagurutse muri izo ntebe nkuru mu bihugu byabo, bagaha umwanya abandi bafite ibyerecyezo bishya bijyanye n’ibyo abaturage bifuza.
Muri rusange, ibihugu 22 bya Afurika nibyo bifite amatora muri uyu mwaka ariko icyenda muri byo nibyo bizabamo amatora y’abakuru b’ibihugu.
IGIHE yakusanyije iby’ingenzi ukwiriye kumenya kuri ayo matora ategerejwe na benshi.
Togo
Mu iki gihugu hateganyijwe amatora y’Umukuru w’igihugu, tariki 22 Gashyantare. Mu kwezi kwa cumi, ishyaka ritavuga rumwe n’ubutegetsi ryavuze ko Jean Piere Fabre ari we mukandida waryo uzaba ahanganye na Perezida uriho Faure Gnassingbé. Nta gutungurana kwitezwe kuko amahirwe agihabwa Faure umaze ku butegetsi imyaka 15.
Burundi
Amatora ateganyijwe muri iki gihugu ni ay’Umukuru w’igihugu, Inteko rusange n’ay’Abadepite. Aya matora ateganyijwe tariki 20 Gicurasi uyu mwaka. Perezida Nkurunziza Pierre yatangaje ko ataziyamamariza indi manda. Aya matora yitezwe kuzandika amateka muri iki gihugu nyuma y’imvururu zadutse guhera mu 2015 ubwo Nkurunziza yiyamarizaga manda ya gatatu itaravuzweho rumwe.
Tanzania
Andi matora ateganyijwe tariki 4 Ukwakira 2020, ni ay’Umukuru w’igihugu. Perezia John Pombe Magufuli wayoboye Tanzania kuva mu mwaka 2015 yitezwe kuyobora indi manda. Nubwo anengwa ibirimo kubangamira ubwisanzure, ashimwa n’abaturage kuba yarabashije guhashya ruswa no kwirukana abayobozi badakora inshingano zabo.
Côte d’Ivoire
Amatora y’Umukuru w’igihugu ataganyijwe tariki 31 Ukwakira uyu mwaka. Perezida w’iki gihugu, Alassane Ouattara, wari waratangaje ko atazongera kwiyamamariza indi manda hejuru y’ebyiri amaze kuyobora, yavuze ko azagaragara muri ayo matora.
Burkina Faso
Hateganyijwe amatora y’Umukuru w’igihugu n’Inteko Ishinga Amategeko mu Ugushyingo 2020. Uwahoze ari Minisitiri w’intebe muri iki gihugu, Kadré Désiré Ouédraogo yamaze gutangaza ko aziyamamariza umwanya w’Umukuru w’igihugu akazaba ahanganye na Perezida uriho Roch Marc Christian Kaboré.
Ghana
Amatora ateganyijwe muri iki gihugu y’Umukuru w’igihugu azaba tariki 7 Ukuboza 2020.Ishyaka ritavuga rumwe n’Ubutegetsi, National Democratic Congress ryamaze gutangaza ko uwahoze ari Umukuru w’iki gihugu, John Mahama ari we uzaba arihagarariye ahanganye na Perezida uriho, Nana Akufo-Addo.
Niger
Muri iki gihugu hateganyijwe amatora y’Umukuru w’igihugu n’Inteko Ishinga Amategeko tariki 27 Ukuboza ndetse n’amatora y’abandi bayobozi batandukanye ateganyijwe mu Ukwakira.
Centrafrique
Amatora y’Umukuru w’igihugu ateganyijwe tariki 27 Ukuboza. Umuvugizi w’ishyaka ""Kwa Na Kwa"" ry’uwahoze ari Perezida w’iki gihugu Francois Bozizé, yatangaje ko aziyamamariza kuyobora iki gihugu.
Seychelles
Hateganyijwe amatora y’Umukuru w’igihu mu Ukuboza. Ishyaka ritavuga rumwe n’ubutegetsi, Seychelles National Party ryamaze gutanga Ramkalawan nk’umukandida ku mwanya wa Perezida aho azaba ahanganye na Perezida Danny Faure aziyamamariza indi manda.
",https://m.igihe.com/politiki/article/amatora-y-abakuru-b-ibihugu-yitezwe-mu-bihugu-bya-afurika-muri-2020,Politics
Museveni yiyemeje gushyira iherezo ku bibazo biri hagati ya Uganda n’u Rwanda; Yaba koko akomeje?,"Imvugo ya Museveni yo gushyira iherezo ku bibazo biri mu mubano n’u Rwanda niyo yasorejeho umwaka wa 2019, gusa usesenguye neza wagira amakenga n’ugushidikanya.
Imvugo ya Museveni yo gushyira iherezo ku bibazo biri mu mubano n’u Rwanda niyo yasorejeho umwaka wa 2019, gusa usesenguye neza wagira amakenga n’ugushidikanya.
Ni inshuro ya kabiri abanyarwanda bashobora kuba bagira amakenga n’icyizere gike ku kuba Uganda yakemura ibibazo imaze igihe itera mu mubano wayo n’u Rwanda. Ubwa mbere hari ubwo hasinywaga amasezerano ya Luanda, ubwa kabiri byashingirwa ku magambo ya Museveni asoza umwaka wa 2019.
Mu butumwa yashyize ku rukuta rwe rwa Twitter mbere y’uko twinjira mu mwaka mushya wa 2020, Museveni yavuze ko yakiriye intumwa ye Ambasaderi Adonia Ayebare uherutse mu Rwanda afite ubutumwa bugenewe Perezida Kagame ku mubano w’ibihugu byombi.
Museveni yavuze ko Ayebare na Perezida Kagame bagiranye ibiganiro byiza ndetse ko mu gihe cya vuba, hagiye gufatwa imyanzuro ishyira iherezo ku bwumvikane buke bumaze igihe kinini mu mubano w’ibihugu byombi.
Ati “Vuba aha, impande zombi zigiye gufata imyanzuro ihamye mu guhosha umwuka mubi. Ndabizeza ko Uganda izakora ibyo isabwa mu gushyira mu buryo umubano mwiza w’ibihugu byombi. Ndashimira Perezida Kagame, abavandimwe bacu b’abanyarwanda n’abaturage ba Uganda.”
Ambasaderi Adonia Ayebare wakiriwe muri Village Urugwiro ku mugoroba wo ku Cyumweru tariki ya 29 Ukuboza 2019. Asanzwe ari Intumwa ihoraho ya Uganda mu Muryango w’Abibumbye i New York.
Ubutumwa bwanyujijwe ku rukuta rwa Twitter rw’Ibiro by’Umukuru w’Igihugu bwavugaga ko ubutumwa Ambasaderi Ayebare yari afite, “butanga icyizere” mu gukemura ibibazo bimaze igihe mu mubano w’ibihugu byombi.
Mu kiganiro yagiranye na RBA kuri uyu wa Kabiri, Perezida Kagame yavuze ko iyo ntumwa yari i Kigali mu bikorwa bimaze igihe bigamije gushaka umuti w’ibibazo, ariko ko nyuma y’ibiganiro ikiba ari ingenzi ari ishyirwa mu bikorwa ry’imyanzuro yabyo.
Ati “Kuvuga rero ngo haje intumwa icyizere cyabonetse, ntabwo nibwira ko ari uko nabivuga, njye navuga ko iyo ari indi ntambwe ikomeje guterwa muri ubwo buryo bwo gushakisha icyatuma ikibazo icyo aricyo cyose cyaba gihari gishobora gukemuka kandi nyine ibyo biva mu bantu mu kuvugana, kuganira.”
Ubutumwa bwa Museveni ku kibazo cya Uganda n’u Rwanda biragoye ko umuntu yabwizera 100%, ngo yishyiremo ko hari ikigiye gukorwa kuko mu gihe yabwandikaga, ibimenyetso bigaragaza ibihabanye n’ibyo yavugaga.
Mbere na mbere ubwo hasinywaga amasezerano y’amahoro ya Luanda, abanyarwanda baketse ko ikibazo gikemutse, ko nta n’umwe uzongera guhohoterwa ari muri Uganda ndetse ko n’abafungiyeyo bagiye kurekurwa. Gusa siko byagenze, kuko byakomeje nk’uko byari bisanzwe, abafungwa bagafungwa, abakorerwa iyicarubozo rigakomeza bakajya bajugunywa ku mipaka bagizwe intere.
Ni nako Uganda kandi yakomeje umubano wayo n’imitwe igamije guhungabanya umutekano w’u Rwanda irimo RNC na FDLR ndetse irinangira ubwo yasabaga kubahiriza amasezerano Museveni yasinywe. Ibi nibyo byatumye intumwa z’u Rwanda na Uganda zinanirwa kumvikana mu biganiro biheruka kubera i Kampala.
Mu gihe Museveni yandikaga ko umuti ugiye kuboneka, ku rundi ruhande ikinyamakuru Red Pepper cyari kimaze gutangaza inkuru ivuga ko abanyarwanda 200 bagamije ibikorwa by’iterabwoba binjiye muri Uganda mu mugambi wo guhungabanya iki gihugu mu bihe by’iminsi mikuru.
Muri iyo nkuru havugwamo ko bamwe muri abo bakora ibikorwa by’iterabwoba batawe muri yombi n’Urwego rushinzwe Umutekano imbere mu gihugu, ISO.
Red Pepper isanzwe iterwa inkunga n’umuvandimwe wa Museveni, Salim Saleh ni kimwe mu binyamakuru byakunze gusiga u Rwanda icyasha no guha rugari abarwanya ubutegetsi bwarwo.
Umwe mu bo cyanditse ko ari abanyarwanda bagamije ibikorwa by’iterabwoba kuri Uganda ni uwitwa Abdul Razak Subwanone, umunyarwanda uba muri Uganda aho acuruza ibyuma by’imodoka akura i Dubai. We n’undi munyarwanda witwa Edward Nsenga ucuruza telefoni bafashwe na ISO mu mukwabu watwawemo abagera kuri 200.
Ikigaragaza umugambi wa Uganda udahinduka ni uko aba banyarwanda bakuwe mu bandi na mbere y’uko bagezwa imbere y’ubutabera ngo biregure, ubu bivugwa ko bafunzwe mu buryo bunyuranyije n’amategeko na ISO mu nzu zayo z’ibanga ahitwa Kyengera, bashinjwa kuba intasi ziturutse mu gihugu cy’igituranyi.
Perezida Kagame mu kiganiro yagiranye na Televiziyo y’u Rwanda, yavuze ko bitumvikana uburyo abanyarwanda bafatirwa muri Uganda bitwa intasi kuko bamwe muri bo batanafite ubwo bushobozi ahubwo baba bashaka imibereho kimwe n’abandi.
Ati “Ibyo kugera ahantu igihugu gihiga abanyagihugu b’abaturanyi kuri ubwo buryo ntabwo byasobanuka. Abandi bakavuga ngo abo baba bagiyeyo, baba bagiye gutata, gutata iki kirimo abana, kirimo abagore, abagabo, kirimo abantu batazi kwandika no gusoma, abantu bari aho bashakisha uko biberaho nk’uko abanya-Uganda benshi bari hano. ”
Perezida Kagame yavuze ko u Rwanda rutigeze rukora nk’umuturanyi warwo ngo rutangire ruhige abaturage ba Uganda.
Ibimenyetso byagiye bijya hanze nyuma y’ibyo abayobozi ba Uganda bakunze kuvuga ku mubano n’u Rwanda, bigaragaza ko abantu bakwiye kwishima mu rugero, ntibizere ko ikibazo cyakemutse ahubwo bagategereza bibaye. Ni uko ubutumwa bwa Museveni bwakwakirwa.
",https://m.igihe.com/politiki/amakuru/article/museveni-yiyemeje-gushyira-iherezo-ku-bibazo-biri-hagati-ya-uganda-n-u-rwanda,Politics
"Uko Sheikh Harerimana yahatanye na Perezida Kagame, gutenguhwa na Local Defense n’ibindi","Sheikh Abdul Karim Harerimana ni umugabo w’imyaka 64, akaba inararibonye muri Politiki y’u Rwanda dore ko ayizi neza kuva mu myaka ya 1973 ubwo yari asoje ayisumbuye, kugeza mu 1989 aruvamo no mu 1994 arugarukamo ari kumwe na FPR Inkotanyi yahagaritse Jenoside yakorewe Abatutsi.
Sheikh Abdul Karim Harerimana ni umugabo w’imyaka 64, akaba inararibonye muri Politiki y’u Rwanda dore ko ayizi neza kuva mu myaka ya 1973 ubwo yari asoje ayisumbuye, kugeza mu 1989 aruvamo no mu 1994 arugarukamo ari kumwe na FPR Inkotanyi yahagaritse Jenoside yakorewe Abatutsi.
Ni inzobere mu buvanganzo bw’ururimi rw’Icyarabu dore ko abifitemo impamyabumenyi y’icyiciro cya gatatu cya Kaminuza yakuye muri Arabie Saoudite.
Ubwo yari asoje amasomo muri Arabie Saoudite, yagarutse mu Rwanda mu 1983, agirwa Imam wa Kigali ndetse n’Umuyobozi w’ishuri Institut Islamique Al Hidaayat, ikigo gitanga ubumenyi butegura abazaba abavugabutumwa b’idini ya Islam.
Mu 1989 yagiye muri Uganda nk’umwarimu muri Islamic University ari naho yinjiriye mu muryango FPR Inkotanyi akibereye umunyamuryango magingo aya.
Nyuma y’urugamba rwo kubohora igihugu, Sheikh Abdul Karim Harerimana yabaye Perefe wa Cyangugu, aba Minisitiri w’abakozi ba Leta, aba Minisitiri w’umutekano n’umujyanama wa Perezida, umudepite uhagarariye u Rwanda mu Nteko Ishinga Amategeko y’Umuryango wa Afurika y’Iburasirazuba (EALA) n’ibindi.
Yagiranye ikiganiro kirambuye na IGIHE, asobanura byinshi mu bibazo u Rwanda rwagiye runyuramo nyuma ya Jenoside, avuga ku bunararibonye bwe muri politiki nk’uburyo yiyamamaje ahanganye na Perezida Kagame ku buyobozi bw’Umuryango FPR Inkotanyi, uko yeguye muri EALA, ahazaza ha EAC n’ibindi.
‘Local Defense Forces bibonye ukundi’
Abakuru barabyibuka; Abagabo b’imyenda y’umutuku werurutse, mu bice by’icyaro hari ababitaga uruyumba kubera imyenda n’ingofero bambaraga zasaga n’ibishyimbo byitwa gutyo.
Abo ni bamwe mu bari bagize urwego rushinzwe umutekano mu baturage ‘Local Defense Forces, LDF) rwagiyeho gato nyuma ya Jenoside, rugaseswa rukongera gusubizwaho mu myaka ya 1997/1998.
Urwo rwego rusubiraho Sheikh Harerimana yari Minisitiri w’Umutekano mu gihugu. Rwari rugamije gufasha abaturage kwicungira umutekano, rugahabwa imyitozo y’amezi agera kuri atatu, rukoherezwa iwabo mu giturage gucunga umutekano.
Mu mabwiriza, itsinda ry’abagize LDF hari ubwo ryahabwaga imbunda zo gucunga umutekano ku mugoroba, bwacya zigasubizwa kuri sitasiyo ya Polisi ibegereye.
Sheikh Harerimana yavuze ko urwo rwego rwabatengushye, kuko intego zarwo zahindanyijwe n’imyitwarire mibi ya bamwe, bagiraga uruhare mu guhungabanya umutekano w’abo bashinzwe kurinda.
Mu myaka ya 2000 hari nk’aho abo basore bashinjwa kuba barishe barashe abagore batatu b’abacuruzi muri Byumba, muri iyo Perefegitura ahitwa Kivuye nanone mu kabari harasirwa abantu batanu bikozwe n’abagize Local Defense Forces n’ibindi.
Harerimana yagize ati “Abaturage nibo bicaraga bakavuga bati uriya mwana n’uriya nibo dushaka ko bajya muri Local Defense y’aha iwacu. Tuza kugira ibyago imyumvire ntiyaba myiza , abo basore n’abahungu bagombaga no gutanga raporo kuri Polisi ibegereye, hari ubwo bahabwaga n’intwaro nimugoroba zo kurinda agace batuyemo mu gitondo zigasubira kuri polisi, hari aho bitwaye nabi, bakumva ko babaye igitangaza.”
Abagize Local Defense bamwe bishoboye mu byaha nk’ubujura, gufata abagore n’abakobwa ku ngufu n’ibindi.
Bamwe mu bafatwaga barirukanwaga cyangwa bagahanwa ariko isura yabo iza gukomeza guhindana ku buryo bari basigaye bafatwa ukundi n’abaturage bashinzwe kurinda.
Sheikh Harerimana ati “ Uzi ko umuturage yanamubwiraga ngo kuki witwara uko, ati se ni wowe wampaye uyu mwenda? Bibonye ukundi kutari ko, bitari muri gahunda za Leta. Nicyo gituma akenshi bagendaga bakurwamo, bagahindurwa, bigeze basanga ahari muri sisiteme ibashyiraho hashobora kuba harimo ibibazo, haza gufatwa icyemezo ko basimbuzwa.”
Mu byo akeka ko byateraga abo basore kwitwara nabi, Sheikh Harerimana avugamo kuba batarahembwaga kuko bakoraga nk’abakorerabushake.
Local Defense Forces yasimbuwe na DASSO mu 2013, hajyamo abasore n’inkumi bize kandi batojwe neza ndetse banagenerwa umushara ku kwezi.
Nubwo DASSO nayo atari shyashya mu baturage, Sheikh Harerimana abona ko akazi kabo gakorwa neza n’ukoze amakosa akayakora ku giti cye kandi akabibazwa.
Yahatanye na Perezida Kagame ku kuyobora FPR Inkotanyi
Mu 2013, mu matora y’abayobozi b’Umuryango FPR Inkotanyi , Sheikh Abdul Karim Harerimana yiyamamaje ahatanye na Perezida Paul Kagame ku buyobozi bukuru bw’uwo muryango.
Mu majwi yabaruwe, Sheikh yagize amajwi 0.5 %, atsindwa na Perezida Kagame wagize amajwi 99.5 %.
Hari abavuze ko yiyamamaje yikinira kugira ngo Perezida Kagame atiyamamaza wenyine, ariko Sheikh arabihakana.
Uyu musaza uganira kandi agashyenga yagize ati “Ko nabishakaga da! Ntabwo kwari ukwerekana ko hari demokarasi gusa , oya narabishakaga. Nashakaga kuyobora umuryango ariko ngira amahirwe make ndatsindwa kandi ntsindwa nabi cyane.”
Yongeyeho ati “Burya iyo utsinzwe ukanabyemera ntako bisa, n’aho narabyemeye. Bamaze gutangaza amajwi, umanza narabonye nk’arindwi cyangwa umunani ku bihumbi, kandi naje no kumenya nyuma ko n’ijwi rye yari yarimpaye.”
Mu 2015, Sheikh Harerimana yeguye ku mwanya wo guhagararira u Rwanda mu Nteko ya EALA, ku mpamvu yise ize bwite.
Yabwiye IGIHE ko nta kindi cyari cyibyihishe inyuma uretse kuba inshingano yari yarahawe n’umuryango FPR Inkotanyi zari zirangiye.
Ati “Njye ndi umunyamuryango wa FPR Inkotanyi uyemera, aho ndi hose mba ndi mu butumwa bwa FPR Inkotanyi. Aho mba nagiye nk’aho muri EALA nari ndi intumwa ya FPR Inkotanyi. Ubutumwa rero nari ndimo bwari burangiye ndagaruka, ubu ndi mu bundi butumwa na none kandi ndi kubukora neza n’ibyishimo byinshi.”
Nk’umuntu wabaye igihe kinini mu nteko ya EALA y’Umuryango wa Afurika y’Iburasirazuba, yabajijwe no ku hazaza h’uyu muryango wugarijwe n’ibibazo kuri ubu byo kurebana ay’ingwe hagati y’ibihugu bimwe biwugize, no kugenda gahoro kw’imishinga ihuriweho igamije kuwuteza imbere.
Sheikh Harerimana asanga ahanini ikidindiza uyu muryango ari ubwigenge bwa buri gihugu ku myanzuro imwe n’imwe ifite inyungu rusange, ku buryo hagomba kubaho ubwumvikane busesuye buri gihugu kikabanza kubyumva aho gutora ngo byose bigendere ku byo benshi bemeje.
Nubwo harimo ibyo bibazo n’iby’amikoro adahagije, Sheikh Harerimana yizera ko ibihugu bigize EAC bizagera ku ntego byihaye.
Ati “Aho twari tugeze hari hakwiriye kongeramo imbaraga kugira ngo ibintu byihute tuzagere kuri ya ntego imwe yo kugira igihugu kimwe […] Icyakora EAC nkurikije uko yatangiye, aho igeze n’ubushake buhari iracyariho kandi izahoraho na ziriya ntego izazigeraho.”
Uyu mugabo w’abana batanu yagiriye inama urubyiruko rw’u Rwanda, gukomereza ku byiza igihugu cyagezeho birinda kwirara.
Ati “Ntabwo byaturutse mu iraha ryinshi cyane, ntabwo byaturutse mu mudendezo, wasasiwe amaraso y’abanyarwanda, hari abawitangiye. Ntitubifate nk’ibintu byoroshye.”
Kuri ubu Sheikh Harerimana ni umwe mu bagize Urwego Ngishwanama rw’Inararibonye, akaba na Komiseri mu muryango FPR Inkotanyi.
Inkuru bifitanye isano: Abacengezi, ubujura mu basirikare...Ikiganiro na Sheikh Harerimana ku mutekano nyuma ya Jenoside
",https://m.igihe.com/politiki/article/uko-sheikh-harerimana-yahatanye-na-perezida-kagame-gutenguhwa-na-local-defense,Politics
Icyo wamenya ku itegeko ry’ubwenegihugu ryateje imvururu mu Buhinde,"Leta y’u Buhinde iherutse gushyiraho itegeko ryemerera ubwenegihugu abaturage bava mu bihugu bituranye na bwo, bo mu madini yose usibye abo mu idini ya Islam.
Leta y’u Buhinde iherutse gushyiraho itegeko ryemerera ubwenegihugu abaturage bava mu bihugu bituranye na bwo, bo mu madini yose usibye abo mu idini ya Islam.
Impuguke mu mategeko zo zivuga ko iri tegeko rihabanye cyane n’itegeko Nshinga ry’iki gihugu, riteganya ko amadini yose angana imbere y’amategeko.
Iri tegeko rishya rigenga uburyo bwo kubona ubwenegihugu mu Buhinde, rije nyuma yo kuvugurura iryari risanzwe ryo mu mwaka w’1955, ryemereraga ba nyamuke bafatwaga nabi bo mu madini y’aba- Hindus, Sikhs, Buddhists, Jains, Parsis, n’abakirisitu bava mu bihugu nka Bangladesh, Afghanistan na Pakistan, ariko ntirigire icyo rivuga ku bayisilamu.
Iri tegeko ryageze mu nteko Ishinga Amategeko y’u Buhinde bigizwemo uruhare cyane n’ishyaka riri ku butegetsi ry’aba-Hindu [Bharatiya Janata Party], ryemejwe na perezida w’iki gihugu Ram Nath Kovind, tariki ya 12 Ukuboza, 2019.
Amashyaka atavuga rumwe n’ubutegetsi avuga ko iri tegeko rishya ririmo ivangura, kuko rirobanura idini ya Islam mu gihugu gituwe n’abasaga miliyari 1.3 bizwi neza ko gitanga ubwisanzure ku madini yose. Aba-Islam bo mu Buhinde bangana hafi na 15% by’abaturage bose.
Abanenga iri tegeko bavuga ko byakozwe mu mugambi w’igihe kirekire wa Guverinoma iyobowe na Minisitiri w’intebe Narendra Modi, kuva yajya ku butegetsi mu myaka itandatu ishize.
Ibirego bitandukanye bigaragaza ukutishimira iri tegeko, byatangiye koherezwa mu rukiko rw’ikirenga.
Umuvugizi w’ishyaka rikomeye ritavuga rumwe n’ubutegetsi [Congress party], Sanjay Jha, yatangarije Al Jazeera ko iri tegeko riri mu mugambi wa politiki yo kurema amacakubiri y’ishyaka Bharatiya Janata Party, BJP.
Ati “Politiki ya ‘BJP’ ni uguhoza u Buhinde mu mwuka mubi no kuzamura uburakari bw’abaturage cyane cyane mu gihe cy’amatora.”
Mu kwezi gushize, Amit Shah, Minisitiri w’umutekano w’imbere mu gihugu, akaba umwe mu byegera bya Narendra Modi, yatangaje ko igihugu cy’u Buhinde kigiye gutangira kubarura abaturage bose, hagamijwe kureba abimukira bava mu bihugu bituranyi badafite ibyangombwa.
Muri Kanama 2019, ibarura nk’iryo ryiswe ryakorewe muri leta ya Assam iherereye mu majyaruguru ashyira uburasirazuba bw’u Buhinde, aho abaturage hafi miliyoni ebyiri bakuwe ku rutonde rw’abenegihugu.
Minisitiri Amit Shah aherutse kwita abimukira b’abanya- Bangladeshi intozi n’abacengezi, kandi ko ari imbogamizi ku mutekano w’igihugu.
Ishyaka rye ryamaganiye kure iyakirwa ry’impunzi z’aba- Rohingya bo muri Myanmar., rivuga ko bagomba gusubizwa mu gihugu cyabo, nubwo ubwo bwoko bufatwa nka nyamuke bukanabamo benshi b’abayisilamu, buri kwicirwa muri Myanmar.
Uyu mushinga w’itegeko bwa mbere wagejejwe mu Nteko Ishinga Amategeko muri Nyakanga 2016, uvugurura ingingo irebana n’ubwenegihugu yo 1955, ivuga ko idini rikwiye kuba ishingiro ryo guhabwa ubwenegihugu, kuko mbere iryo tegeko ntiryateganyaga idini nk’imwe mu ngingo fatizo zo gutanga ubwenegihugu.
Gusa nyuma yo kwemezwa n’abagize inteko Ishinga Amategeko, umutwe w’abadepite, iri tegeko ntiryabashije kugezwa imbere ya sena y’u Buhinde, kubera imyigaragambyo yaberaga muri leta zo mu majyaruguru ashyira uburasirazuba, ndetse n’igitutu cy’abatavuga rumwe n’ubutegetsi.
Ubu itegeko rishya rishyiraho umwihariko kuri leta zo mu majyaruguru ashyira uburasirazuba zari zaragaragayemo imyigaragambyo, rikavuga ko rizashishikariza ibihumbi by’aba-Hindus bava muri Bangladesh guhungira mu Buhinde.
Nkuko biteganywa n’itegeko rishya, abimukira badafite ibyangombwa bagomba kuba bamaze imyaka itandatu ku butaka bw’u Buhinde kugira ngo bemererwe ubwenegihugu, mu gihe itegeko ryo mu 1955 ryo ryasabaga kuba umuntu amaze imyaka 12.
Gusa abanyamategeko bavuga ko iri tegeko rishya rihonyora ingingo ya 14 y’itegeko Nshinga ry’u Buhinde, itanga uburenganzira bungana imbere y’amategeko. Abarinenga bavuga ko rimeze nk’irya Trump wa Leta Zunze Ubumwe za Amerika ukumira aba-islam bo mu bihugu bimwe na bimwe kwaka ubuhungiro.
",https://m.igihe.com/politiki/article/icyo-wamenya-ku-itegeko-ry-ubwenegihugu-ryateje-imvururu-mu-buhinde,Politics
Iby’ingenzi ku rugendo rwo kweguza Perezida Donald Trump rugeze mu mahina,"Kuri uyu wa Gatatu nibwo abagize inteko ishinga amategeko ya Leta Zunze Ubumwe za Amerika batoye ku bwiganze, icyemezo cyo gutakariza icyizere Perezida Donald J. Trump akaba ashobora kubura amahirwe yo kurangiza manda ye isigaje umwaka umwe.
Kuri uyu wa Gatatu nibwo abagize inteko ishinga amategeko ya Leta Zunze Ubumwe za Amerika batoye ku bwiganze, icyemezo cyo gutakariza icyizere Perezida Donald J. Trump akaba ashobora kubura amahirwe yo kurangiza manda ye isigaje umwaka umwe.
Gutora ingingo ya mbere yo gukoresha nabi ububasha Trump ahabwa n’itegeko, byatowe n’abadepite 230 kuri 427 bari bari mu nteko; mu gihe iyo kubangamira imirimo y’inteko ishinga amategeko yatowe n’abadepite 229.
Aya matora asobanuye ku buryo butaziguye ko perezida Trump atakarijwe icyizere n’intumwa za rubanda cyo gukomeza kuyobora Leta Zunze Ubumwe za Amerika, nubwo urubanza rwa nyuma ruzacibwa na Sena, aho ishyaka ry’aba-Républicains rifite ubwiganze.
Umuyobozi w’aba -Républicains muri Sena ya Amerika, Mitch McConnell, yavuze ko yifuza ko ibiganiro kuri uyu mwanzuro ukomeye byazaba bigufi. Gusa nta kigaragaza ko Sena izahitamo gukura ku buyobozi Perezida Trump kuko abasenateri benshi ari abo mu ishyaka rye.
Gukuraho Perezida Trump bisa n’ibirimo amacenga menshi. Umunsi ku wundi amakuru agenda yisukiranya, agaragaza ko hari abantu benshi babyihishe inyuma, ndetse n’inzira z’ubwiru zinyurwamo ngo iki cyemezo gifatwe.
Ese byatangiye bite? 
Muri Nzeri uyu mwaka, nibwo hamenyekanye amakuru avuga ko umwe mu bakozi bashinzwe ubutasi, wahoze anakorera ikigo cy’ubutasi cya CIA, yagejeje ikirego ku mugenzuzi mukuru w’ubutasi, arega Perezida Trump gukora ibikorwa atemererwa n’amategeko.
Mu kirego cye, avuga ko umwe mu bayobozi bo mu biro bya perezida [White House] wamuhaye amakuru; yari atewe impungenge n’ibyavugiwe mu kiganiro kuri telefone cyo muri Nyakanga 2019, hagati ya Perezida Donald Trump na Perezida wa Ukraine, Volodymyr Zelensky.
Muri iki kiganiro, Perezida Trump yasabye icyo gihugu cy’amahanga kwivanga mu matora ateganyijwe mu mwaka utaha wa 2020, muri Amerika. Yanashyize igitutu ku gihugu cy’amahanga, agisaba gukora iperereza kuri umwe mu bazahangana nawe mu matora yo muri 2020; byose bigakubirwa mu cyaha cyo gukoresha nabi ububasha ahabwa n’itegeko nk’umukuru w’igihugu.
Umwunganizi mu mategeko wa Trump, Rudolph Giuliani n’intumwa nkuru ya leta, William Barr, bashyirwa mu majwi ko bafite uruhare rutaziguye muri ibi bikorwa; ndetse ko n’abayobozi bakuru mu biro by’umukuru w’igihugu bashatse gukingira ikibaba Trump kuko bazi neza uburemere bw’ibyavuzwe na Trump.
Inzira iteganywa n’amategeko kugira ngo umukozi wo mu biro bishinzwe iperereza atange ikirego cy’ibikorwa biri gukorwa, kandi bitandukanye n’amategeko yarakurikijwe. Uwatanze iki kirego yakigejeje ku mugenzuzi mukuru w’ubutasi, uyu nawe wagombaga kukigeza ku muyobozi mukuru ushinzwe ubutasi ku rwego rw’igihugu, nyuma yo gusuzuma uburemere bwacyo.
Gusa umuyobozi mukuru ushinzwe ubutasi ku rwego rw’igihugu, Joseph Maguire, ntiyigeze ashyikiriza iki kirego inteko ishinga amategeko, nkuko yabisabwaga n’amategeko; ahubwo yahisemo kugisha inama ibiro bishinzwe ubujyanama muri minisiteri y’ubutabera; ibi nabyo byanzura ko icyo atari ikibazo cyihutirwa nyamara izi mpande zombi nta na rumwe rufite ububasha bwo gufata uwo mwanzuro.
Kuwa 19 Nzeri, nibwo hamenyekanye ko kudashyirwa ahagaragara kw’iki kirego, byagizwemo uruhare na perezida Trump wifuzaga ko Ukraine itangira iperereza kuri Hunter Biden, umuhungu wa Joe Biden, wo mu ishyaka ry’abademokarate, wahoze ari Visi Perezida.
Kutavuga rumwe kuri iki kibazo byakomeje kwiyongera, kugera ubwo kuwa 25 Nzeri, 2019, ibiro by’umukuru w’igihugu [White House] byemeye ko raporo ikubiyemo ibiregwa Trump n’amajwi y’ikiganiro kuri telefone hagati ya Trump na Zelensky bishyirwa ahagaragara.
Kuva icyo gihe Trump n’abamushyigikiye batangiye kwamagana ibikubiye muri icyo kirego, bavuga ko bidafite agaciro kandi uwabitangaje nta bumenyi buhagije afite kubyo yaregeye.
Ni iki mu by’ukuri Trump yaganiriye na Zelensky?
Ibiro by’umukuru w’igihugu [White house] byashize hanze ikiganiro Trump yagira na perezida wa Ukraine, byibwira ko bishobora kuzagaragaza neza Trump, ndetse bigahosha umwuka mubi wari utangiye kuzamuka, gusa ibi si ko byagenze.
Ibyo biganiro bigaragaza ko Trump yashatse guhuza inkunga Amerika iha Ukraine, no gusaba Ukraine gukora iperereza kuri Hunter Biden; ndetse n’ubugambanyi bwabaye mu matora yo muri 2016. Zelensky wagaraje gushaka kumvikana, ahanini bitewe nuko yifuzaga ko Amerika imugurisha ibisasu bya “Javelin anti-tank missiles”, Trump yamubwiye ko Rudy Giuliani ari we muntu yizeye babiganiraho.
Ni iki abagize inteko ishinga amategeko bibanzeho mu gusesengura impamvu batakariza icyizere Trump?
Amakuru avuga ko Nancy Pelosi, uyobora inteko ishinga amategeko yifuzaga kumva ibirego byose bishinja Trump gukoresha nabi ububasha ahabwa nka perezida; gusa abademokarate bibanze ku ngingo yo gutakariza icyizere Trump bareba cyane ku kibazo cya Ukraine, aho kureba ibibazo byose bigaragaza imyitwarire idahwitse ye.
Adam Schiff, uyobora akanama karebana n’ubutasi mu nteko ishinga amategeko, yagaragaje ibibazo bine bifuzaga gukoraho iperereza.
Icya mbere bifuzaga kumenya niba Trump yarongeye gusaba ubufasha igihugu cy’amahanga mu kwivanga mu matora. Icya kabiri bashakaga kumenya niba ibiro by’umukuru w’igihugu [White House] byaremeye ko bigirana inama na Ukraine, ari uko Ukraine yemeye gutangiza iperereza mu cyimbo cya Trump.
Icya gatatu, bifuzaga kumenya niba Ukraine yari ifite impamvu yo kwizera ko itazahabwa inkunga ya gisirikare, kugeza igihe  itangirije iperereza rya Trump. Icya kane, bifuzaga kumenya niba hari impamvu zifatika zateye Trump kwitwara atyo.
Trump yisobanura ate?
Perezida Trump n’abamushyigikiye bemeza ko nta kidasanzwe yakoze. Bemeza ko nta nta gitutu bashyizeho Ukraine ngo ibakorere ibitemewe n’amategeko.
Ni iki Joe Biden ahuriyeho na Ukraine? 
Dusubije amaso inyuma ubwo Joe Biden yari Visi Perezida wa Leta Zunze Ubumwe za Amerika, ubutegetsi bwa Obama bwagerageje gutera inkunga Ukraine mu makirimbirane ifitanye n’u Burusiya. Abanyaburayi na Amerika bahisemo gushaka uburyo bakuraho Viktor Shokin, wari umushinjacyaha mukuru wa Ukraine, kuko basangaga ruswa yibasiye abayobozi bakuru muri iki gihugu, ari imbogamizi mu gukomeza imbaraga za Ukraine.
Viktor Shokin yafatwaga nk’ufite uruhare runini muri icyo kibazo; yakuwe ku mwanya we, mu mavugurura yakozwe bitegetswe na Amerika n’abanyaburayi; aho Joe Biden yivugiye ko ariwe wategetse ko hafatirwa inkunga ya miliyari imwe y’amadorari kugeza igihe Ukraine ishyize mu bikorwa icyifuzo cyabo.
Hunter Biden ahurira he n’iki kibazo?
Hunter yamaze igihe kinini cy’ubuzima bwe akora ubucuruzi mu izina rya se (Joe Biden). Yagiraga uruhare rutaziguye mu biganiro byari bigamije kwinjiriza inyungu ubucuruzi bwa se, ndetse akaba n’umuyobozi muri banki yaterwaga inkunga na se.
Hunter Biden yahawe umwanya mu nama y’ubuyobozi y’ikigo cya Amtrak, mu buryo atari akwiye na gato; ndetse anashyirwa mu nama y’ubuyobozi y’ikigo cy’ingufu cya Ukraine [Burisma].
Ibikorwa bya Hunter byaramenyekanye cyane muri politiki y’abademokarate. Igihe yari mu Bushinwa ari kumwe na se mu ruzinduko rw’akazi; yagiranye ibiganiro n’umuyobozi wa banki ya Private Equity, aho bamwe mu bayobozi bakuru mu biro bya perezida batangiye gukeka ko ari gushaka uburyo bwo kwishakira inyungu ze bwite; ibintu bitari byarigeze bikorwa mu biro by’umukuru w’igihugu.
Hunter kandi ngo yari azi neza ko imyitwarire ye irebwa nk’ikibazo mu myaka yabanje, mu gihe cy’amatora.
 Kwinjirira amatora ya Amerika
Trump akeka ko ikigo cyitwa ‘Crowdstrike’ gifitanye umubano na Ukraine kandi ko cyahishe ububiko bw’amabanga ya komite nyobozi mu ishyaka ry’abademokarate, bibye hakoreshejwe ikoranabuhanga mu gihe cy’amatora ya 2016. Trump yifuzaga ko Ukraine iha Amerika ubwo bubiko bw’amabanga.
‘Crowdstrike’ ni ikigo cyo muri Amerika, cyashinzwe ku bufatanye n’umurusiya wahungiye muri Amerika akiri umwana. Iki kigo cyahawe akazi na komite nyobozi y’ishyaka ry’abademokarate kugira ngo kibafashe kumenya uburyo ubutumwa bwa bamwe mu bayobozi b’abademokarate bwinjiwemo mu gihe cy’amatora ya 2016.
Trump ahangayikishijwe nuko iki kigo kitigeze giha ububiko bw’amabanga cyasesenguye FBI cyangwa undi uwo ariwe wese, nyamara muri Ukraine nta hantu ho guhisha ubwo bubiko bw’amabanga hahari, kandi nta n’impamvu ifatika yatuma babuhisha.
Trump atsimbarara ku ngingo ivuga ko u Burusiya butigeze bwinjira mu mabanga y’abademokarate; ahubwo ari ibinyoma byahimbwe n’ikigo ‘Crowdstrike’ kuko aricyo cyahishe ibimenyetso mu rwego rwo guhimbira ibyaha ubutegetsi bwe n’u Burusiya.
Gutakariza icyizere Perezida bikorwa bite?
Hifashishijwe ingero kuri Nixon na Clinton baheruka kweguzwa, komite ishinzwe iyubahirizwa ry’amategeko mu nteko nshingamategeko niyo igira uruhare runini muri iki gikorwa. Iyi komite yumva abatangabuhamya, igategura ibirego irega perezida mu buryo bwemewe n’amategeko, n’ingingo zijyana nabyo, igakora amatora, byakwemezwa bikoherezwa mu nteko rusange y’abagize inteko nshingamategeko bagakora amatora nabo, ingingo imwe cyangwa zose zatorwa ku bwiganze, Perezida agatakarizwa ikizere.
Kuri perezida Trump we, ikibazo cye cyanyuze mu nzira ebyiri mu gihe kimwe, aho urwego rw’ubutasi rwakoze iby’ibanze, rukora raporo ruyoherereza komite ishinzwe iyubahirizwa ry’amategeko, ari nayo yateguye ibirego bishinjwa Trump.
Nyuma y’ibyemejwe n’abagize inteko nshingamategeko umutwe w’abadepite, umutwe wa Sena niwo uzaca urubanza rwa nyuma rwemeza niba Trump yeguzwa cyangwa agakomeza kuyobora Amerika.
Mu rubanza rwa Sena, uhagarariye perezida mu mategeko niwe uburana kuko perezida ubwe ntagomba kuba ari muri icyo cyumba cy’iburanisha.
Perezida w’urukiko rw’ikirenga niwe ugena uburyo icyemezo cya Sena gishyirwa mu bikorwa, ariko Sena nayo ishobora gutora ivuguruza icyemezo cye.
Kugira ngo kandi icyemezo cya Sena gitorwe, bisaba ko 2/3 by’abasenateri bacyemeza (aba-senateri 67 ku 100). Sena ya Amerika irimo aba-senateri 53 bo mu ishyaka ry’aba-Repubulikani, bisobanuye ko kugira ngo Trump akurwe ku buyobozi, 20 muri bo basabwa gutora bihuje n’abademokarate.
Trump akuwe ku buyobozi byagenda bite?
Itegeko rivuga ko perezida wa Leta Zunze Ubumwe za Amerika akuweho, asimburwa na visi perezida; Ubu Mike Pence niwe wasimbura Trump. Igihe baba baviriyeho rimwe, umukuru w’inteko nshingamategeko Nancy Pelosi niwe wayobora; gusa bisa n’ibidashoboka kuko aba-republicains ntibiteguye gukora icyatuma Pelosi ahabwa umwanya wa perezida.
Uza ku mwanya wa kane mu rukurikirane rw’abasimbura Trump ni Mike Pompeo, umunyabanga wa leta; gusa uyu nawe afite aho ahuriye n’ibibazo bya Ukraine. Uwa gatanu ni ushinzwe imari ya leta Steven Mnuchin, ari nawe udafite imbogamizi n’imwe yamubuza kuba perezida wa Amerika.
",https://m.igihe.com/politiki/article/iby-ingenzi-ku-rugendo-rwo-kweguza-perezida-donald-trump-rugeze-mu-mahina,Politics
Perezida Kagame yifuza kuzasimburwa n’umugore (Video),"Perezida Paul Kagame yatangaje ko politiki yo guteza imbere abagore imaze gutanga umusaruro mwiza mu iterambere ry’igihugu, akifuza na we yazasimburwa n’umugore ku kuyobora u Rwanda.
Perezida Paul Kagame yatangaje ko politiki yo guteza imbere abagore imaze gutanga umusaruro mwiza mu iterambere ry’igihugu, akifuza na we yazasimburwa n’umugore ku kuyobora u Rwanda.
Yabigarutseho kuri uyu wa Kane tariki 19 Ukuboza ubwo yagaragazaga uko igihugu gihagaze mu ijambo yagejeje ku bitabiriye inama ya 17 y’Umushyikirano.
Imbere y’ibihumbi byitabiriye iyo nama, Perezida Kagame yavuze ko guteza imbere abagore byahinduye byinshi mu buzima bw’igihugu ku buryo bisigaye binigaragaza ku rwego mpuzamahanga.
Yagize ati “ Mwabonye muri iyi minsi ibijyanye n’uburinganire abagore n’abagabo ku Isi yose ibihugu ijana na mirongo turi mu ba mbere 10, mu by’ukuri hari aho bagera ngirango abantu bakarambirwa u Rwanda bagashaka kurugabanyiriza ubundi twagakwiye kuba turi mu ba mbere batanu ariko turi mu ba mbere 10 nabyo turabyemera.”
Perezida Kagame yagaragaje ko uwo mwanya atari mwiza cyane kuko u Rwanda rwigeze kuza mu bihugu bitandatu bya mbere mu guteza imbere uburinganire bw’abagabo n’abagore, gusa agaragaza ko n’aho ruri atari habi.
Yavuze ko politiki y’uburinganire n’ubwuzuzanye ijya kujyaho, akamaro kayo kagaragaraga kandi n’abandi bamaze kubibona.
Ati “Iyi politiki imaze imyaka twayikoze tuyemera kandi twumva akamaro kayo kandi ifite umusaruro ugaragarira n’abandi babona ko bikora ariko dukore n’ibindi tugera mu ba mbere batanu. Hari akazi ko gukora kenshi bafatanyije n’abagabo. Abadamu bamaze kugira aho bagera, dushyiremo umuvuduko dufatanye mu bucuruzi mu buyobozi, ubutabera, abashinzwe umutekano, abashinzwe byose.”
Ashingiye ku byagezweho ku bufatanye n’abagore, Perezida Kagame yavuze ko yifuza ko umunsi umwe umugore yazayobora u Rwanda.
Ati “Njye nifuza rimwe ko uyu mwanya mwampaye ubukurikira uzatwarwa n’umugore, abagabo bari hano niba ndi bubakire simbizi ariko nabo bashobora kuba ari byo bashaka.”
Perezida Kagame yasabye abanyarwanda gukomeza kongera imbaraga mubyo bakora, kuko hari byinshi byagezweho benshi batumvaga ko byashoboka.
Kuva mu 2003 Itegeko Nshinga rigena ko mu myanya yose itorerwa mu buyobozi no muri guverinoma, abagore bagomba kugiramo 30%.
Perezida w’Urwego Ngishwanama rw’inararibonye mu Rwanda, Rutaremara Tito yigeze gusobanura ko gushyira abagore mu buyobozi ari “ubushake bwa politiki bujyanye n’ibibera mu Rwanda. Nyuma ya Jenoside yakorewe Abatutsi, abagore banganaga hafi na 70% by’abaturage bose.’’
Muri Guverinoma, abagore bangana na 50 %, mu Nteko Ishinga Amategeko mu Mutwe w’Abadepite mu Rwanda bangana na 61.3% bavuye kuri 14% mu 1994. U Rwanda nirwo ruyoboye ibindi bihugu byo ku Isi mu kugira abagore benshi mu Nteko Ishinga Amategeko.
Mu bucamanza ni 49.6% mu gihe mu buyobozi bw’inama njyanama z’uturere abagore ari 41%. Mu burezi abakobwa bitabira amashami y’imibare, ubumenyi n’ikoranabuhanga bavuye kuri 56.7% muri 2015 bagera kuri 63.9% muri 2018, na ho abitabira amashuri y’imyuga n’ubumenyingiro bavuye 41.8% muri 2015 bagera kuri 43.8% muri 2018, mu gihe abagore bigisha muri aya mashuri bavuye kuri 32.9% muri 2010 bakagera kuri 42.7% muri 2018.
Abagore 59.99% bafite ubutaka basangiye n’abo bashakanye mu gihe 24.63% bafite ubutaka bihariye. Ibi bigatuma 38% by’abagore bakorana n’ibigo by’imari, batanze ingwate ku butaka bwabo. Abagore bakorana n’ibigo by’imari na bo bikubye 2 mu myaka 4, aho bavuye kuri 36% muri 2012 bagera kuri 63% muri 2016.
",https://m.igihe.com/politiki/article/perezida-kagame-yifuza-kuzasimburwa-n-umugore-video,Politics
2019: Umwaka w’amarira n’imiborogo mu birindiro by’abarwanya u Rwanda,"Umwaka wa 2019 usa n’utazasibangana mu mitwe yitwa ko irwanya Guverinoma y’u Rwanda, kuko usize abo udahitanye imigambi yabo iri mu kangaratete ndetse abandi bari mu mazi abira, kuko isaha iyo ari yo yose ibintu byabahindukiraho.
Umwaka wa 2019 usa n’utazasibangana mu mitwe yitwa ko irwanya Guverinoma y’u Rwanda, kuko usize abo udahitanye imigambi yabo iri mu kangaratete ndetse abandi bari mu mazi abira, kuko isaha iyo ari yo yose ibintu byabahindukiraho.
Kuva mu myaka ishize, umutwe wavugwaga cyane wari FDLR kuva mu myaka ya 2000, aho yashinzwe n’abagize uruhare muri Jenoside yakorewe Abatutsi mu 1994. Habanje gushingwa RDR, haza ALIR 1 na ALIR 2, nyuma yo kuba FDLR baza gutandukana havuka CNRD na RUD-Urunana.
Magingo aya FDLR na RUD Urunana ni imitwe ikomeje kubangamira umutekano w’u Rwanda, nubwo nayo itorohewe muri uyu mwaka urimo kugana ku musozo.
Umuyobozi wa FDLR yaguye muri gereza abandi bagwa mu bihuru
Muri Mata 2006 nibwo Dr Ignace Murwanashyaka wayoboraga FDLR yafatiwe mu Majyepfo y’u Budage avuye gusura abarwanyi muri RDC. Mu 2015 urukiko rwa Stuttgart rwamuhamije ibyaha hamwe na Straton Musoni wari umwungirije.
Muri Mata 2019 nibwo inkuru yabaye kimomo ko Murwanashyaka yaguye muri gereza atarangije igifungo cy’imyaka 13 yakatiwe, maze urwamutwaye rutangira kototera abamukoreye mu ngata.
Bidateye kabiri, muri uko kwezi kwa Mata nibwo Nsekanabo Jean Pierre uzwi nka Lt. Col Abega Kamara wari ushinzwe iperereza muri FDLR na Nkaka Ignace uzwi nka La Forge Fils Bazeye wari umuvugizi wayo, bagejejwe imbere y’urukiko kugira ngo baburane ku ifungwa n’ifungurwa ry’agateganyo.
Abo bombi inkuru y’ifatwa ryabo yabaye kimomo mu Ukuboza 2018, ko bafatiwe ku mupaka wa Bunagana bavuye muri Uganda mu nama yabaye hagati ya tariki 15-16 Ukuboza, yahuje abahagarariye RNC ya Kayumba Nyamwasa na FDLR.
Bivugwa ko byari ku butumire bw’ubuyobozi bwa Uganda, hagamijwe kunoza umubano hagati y’iyo mitwe y’iterabwoba n’inzego za gisirikare za Uganda no kunoza imikoranire mu migambi yo guhungabanya umutekano w’u Rwanda.
Umunyamabanga wa Leta muri Uganda ushinzwe ubutwererane bw’akarere, Philemon Mateke, byatangajwe ko ari we wari umuhuza wabo, na we uyu mwaka umusize atorohewe kuko nubwo Perezida Yoweri Museveni akomeje kumuryamaho, amakuru y’iperereza akomeje kumushyira hanze ko yari n’inyuma y’igitero abarwanyi ba RUD Urunana bagabye i Musanze ahazwi nko mu Kinigi mu ijoro ryo ku wa 4 Ukwakira, kigahitana abaturage 14.
Ibya FLN byasubiwemo
Umwaka ushize waranzwe n’ibitero binyuranye byagiye byigambwa n’umutwe wa FLN, wari ufite Nsabimana Callixte wiyise Sankara, nk’umuvugizi wawo.
Muri Nyakanga 2018 abantu bitwaje intwaro zirimo n’imbunda bateye abaturage mu Murenge wa Nyabimata babasahura amatungo, ibiribwa, imyenda n’amafaranga. Mu ijoro ryo ku wa 19 Kamena 2018 nabwo abantu bitwaje imbunda, bishe barashe abantu babiri muri Nyaruguru, bakomeretsa batandatu barimo n’Umunyamabanga Nshingwabikorwa w’Umurenge wa Nyabimata, Nsengiyumva Vincent, batwika n’imodoka ye na moto y’umuturage.
Mbere yaho tariki ya 10 Kamena 2018, amabandi yitwaje intwaro gakondo hamwe n’imbunda, yateye abaturage bo mu Murenge wa Ngera mu Karere ka Nyaruguru arabakomeretsa abatwara n’imitungo irimo amafaranga, televiziyo, inkweto n’ibindi. Ibyo bitero byatangiye kujya byigambwa n’umutwe wa FLN, mu ijwi rya Nsabimana Callixte nk’umuvugizi.
Muri Mata 2019 nibwo inkuru yabaye kimomo ko Nsabimana yafatiwe muri Comores. Ubwo yagezwaga imbere y’urukiko ku wa 23 Gicurasi 2019, Nsabimana yabwiye urukiko ko nta byinshi afite byo kwireguza kuko ibyaha 16 akurikiranyweho bimwe yabikoze ku giti cye ibindi bigakorwa n’umutwe yari abereye umuvugizi.
Ubu afunzwe by’agateganyo mbere yo gutangira kuburana mu mizi, aregwa ibyaha birimo iremwa ry’umutwe w’ingabo ritemewe, Icyaha cy’iterabobwoba ku nyungu za politiki, gukora no kugira uruhare mu bikorwa by’iterabwoba, gutanga amabwiriza mu gikorwa cy’iterabwoba, kuba mu mutwe w’iterabwoba, icyaha cyo kugambana no gushishikariza abandi gukora iterabwoba n’ibyaha by’ubwicanyi n’ubwinjiracyaha bw’ubwicanyi.
Aregwa kandi gufata bugwate, gukwiza amakuru atariyo cyangwa icengezamatwara rigamije kwangisha leta y’u Rwand amu bihugu by’amahanga, guhakana Jenoside, kwiba yitwaje intwaro, gutwika, kugirana umubano na leta y’amahanga hagamijwe gushoza intambara, gukora cyangwa gukoresha impapuro mpimbano, gukubita no gukomeretsa ku bushake no gutanga, kwakira no gushishikariza kwakira ibikomoka ku iterabwoba.
Amakuru ataremezwa ahamya ko Herman Nsengimana wasimbuye Nsabimana muri FLN, na we mu minsi ishize yacakiriwe mu mashyamba ya RDC hamwe n’abandi barwanyi benshi.
Abakuru ba FDLR bishwe umusubizo
Muri Nzeri 2019 nibwo Ingabo za Repubulika ya Demokarasi ya Congo, FARDC, zemeje ko zishe Lieutenant General Sylvestre Mudacumura wayoboraga umutwe wa FDLR, yicirwa mu gace ka Bwito mu Ntara ya Kivu y’Amajyaruguru.
Nyuma y’iminsi mike, nibwo FARDC, binyuze mu bikorwa byiswe ‘Sokola 2’ yeretse itangazamakuru bane mu barwanyi ba FDLR, bahoze ari abarinzi ba Gen Mudacumura.
Mudacumura yahoze mu Ngabo z’u Rwanda mbere ya Jenoside yakorewe Abatutsi mu 1994, yabaye mu mutwe w’abarindaga Perezida Juvenal Habyarimana ndetse yari umuyobozi wungirije wawo.
Nyuma yo gutsinda urugamba rwo kubohora igihugu n’ingabo zari iza RPA, Gen Mudacumura na bagenzi be bafashe iy’ishyamba, aho bakoreye ibyaha ndengakamere ku baturage bo mu Burasirazuba bwa RDC.
Mbere yo kwicwa, Mudacumura yashakishwaga n’urukiko mpuzamahanga mpanabyaha akekwaho ibyaha icyenda byiganjemo iby’intambara n’iyicarubozo yakoze hagati y’umwaka wa 2009 na 2010. Yagizwe Umugaba Mukuru w’Ingabo za FDLR nyuma y’itahuka rya rya General Paul Rwarakabije wawuyoboraga mbere ye.
Urukiko Mpuzamahanga mpanabyaha rw’i La Haye mu Buholandi rwamushyiriyeho impapuro zisaba ko atabwa muri yombi 13 Nyakanga 2012. Gusa yari atarafatwa.
Isasu ryavuze mu birindiro bya P5
Umutwe wa P5 umaze igihe ufite ibirindiro mu mashyamba ya RDC, ni umwe mu itarahiriwe n’imigambi yo gutera u Rwanda, nyuma yo gushingwa n’ihuriro ry’amashyaka atanu ariyo Amahoro People’s Congress, Forces Démocratiques Unifieés – Inkingi (FDU-Inkingi); People’s Defence Pact-Imanzi (PDP-Imanzi), Rwanda National Congress (RNC) na PS Imberakuri ya Bernard Ntaganda, maze uragizwa Kayumba Nyamwasa.
Uyu mutwe Kayumba aheruka kuwusaba kuvana abarwanyi bawo muri Kivu y’Amajyepfo ngo wegere umupaka wa Uganda aho bivugwa ko wari wizeye guhabwa inkunga ifatika kurusha izo wahabwaga uri hafi y’u Burundi, ariko inzira ntiyabwira umugenzi.
Ku wa 19 Mata ngo nibwo bimutse, bageze Kalehe bahura n’umutwe wa MRCD uyoborwa na Gen Irategeka, bababwira ko ngo bo batangiye akazi muri Nyungwe.
Bamaze kuruhuka ngo bakomeje urugendo ""rutabahiriye na gatoya,"" kuko bageze muri Gatoyi i Masisi, bahuye n’ibico byinshi bya FARDC, bararaswa, bamwe bafatwa mpiri abandi bishyikiriza Monusco.
Ubwo bari imbere y’urukiko i Kigali, abenshi bahurizaga ku kuvuga ko bashyikirijwe u Rwanda ku wa 18 Kamena 2019, nubwo hari abo byamenyekanye ko batashye bucece bakanagera mu kigo kinyuzwamo abavuye ku rugerero i Mutobo, ariko mu iperereza bikaza gutahurwa ko urugendo rwabo rutacukirizwa aho, berekezwa mu nkiko.
Ubu abarwanyi 25 bayobowe na Rtd Major Mudathiru Habib bari kuburanira mu rukiko rwa gisirikare mu Rwanda, ndetse uyu we yarashwe ukuguru ku buryo kwangiritse bikomeye, ariko ntabura kurandatwa n’ingabo z’u Rwanda yiteguraga kugabaho igitero.
Gen Musabyimana wa RUD Urunana yarishwe
Mu ijoro ryo ku wa 4 Ukwakira rishyira ku wa 5 Ukwakira 2019, abagizi ba nabi biganjemo abitwaje intwaro gakondo bateye mu Murenge wa Kinigi mu Karere ka Musanze bica abaturage 14 abandi barakomereka.
Ku wa 6 Ukwakira nibwo Polisi y’u Rwanda yatangaje ko inzego z’umutekano zishe abagizi ba nabi 19 ndetse abandi batanu mu bagabye icyo gitero, bafatwa mpiri.
Nyuma y’urupfu rw’abambari be, ku wa 10 Ugushyingo 2019 Gen Musabyimana Juvenal uzwi nka Jean Michel Africa wayoboraga RUD Urunana, yishwe na FARDC.
Uyu yaguye mu gitero gikomeye FARDC yagabye mu gace ka Binza hafi y’umupaka w’iki gihugu na Uganda. Uyu mugabo wabaye mu ngabo za ex-FAR, yari umwe mu barwanyi b’umutwe wa FDLR/FOCA mbere y’uko ucikamo ibice akajya muri RUD-Urunana.
Vuruguvurugu muri RNC
Mu gihe abiyemeje gufata intwaro ngo barwanye u Rwanda bakomeje gutikira umunsi ku munsi, abibumbiye mu mutwe w’iterabwoba wa RNC nabo umwaka wa 2019 ubasize ahabi.
Uyu mwaka usize mu rungabangabo umuryango wa Benjamin Rutabana, wabuze kuva muri Nzeri ubwo yajyaga mu bikorwa by’uwo mutwe muri Uganda, ugashinja Kayumba Nyamwasa n’abandi bayobozi ba RNC kuba inyuma y’ibura rye.
Rutabana ngo yahagurutse i Bruxelles ku wa Gatatu tariki 4 Nzeri 2019 agana Entebbe muri Uganda. Yabanje guhagarara i Dubai mbere yo kugera ku kibuga cy’indege cya Entebbe ku wa 5 Nzeri saa 13:50. Yakomeje kuvugana kuri telefoni n’umugore we Diane Rutabana, ku wa 8 Nzeri ntiyongera kumva ijwi rye.
Amakuru ahamya ko Rutabana yagiranye ubwumvikane buke na bagenzi be b’abayobozi muri RNC kuko yarakajwe n’uko abarwanyi ba P5 bari mu nkiko i Kigali, mu gihe ubwo bajyaga gutabwa muri yombi, Kayumba yahaye itegeko Major Habib Mudathiru wari ubayoboye kubavana muri Kivu y’Amajyepfo bakajya ku mupaka wa Uganda, aho bazahabwa inkunga zihagije kurusha izo bahabwaga hafi y’u Burundi.
Icyo gihe ngo Kayumba yarenze ku nama zatanzwe na Rutabana, nyamara abo barwanyi bajya kwimuka, barakoresheje $12000 yoherejwe na Ben Rutabana kuri Western Union i Bujumbura.
Uburakari bwa Rutabana agashaka kwaka ibisobanuro Kayumba wagushije ingabo zabo mu biganza by’uwo bahanganye, ngo byaba impamvu yatumye ashaka ‘kumwumvisha’, kuko umusirikare muto yari ashatse kubaza byinshi ‘Jenerali’, ndetse bikekwa ko ubwo Rutabana yajyaga muri Uganda yari agiye mu bikorwa bya gisirikare, arenze ku gushaka kwa Kayumba.
Hejuru y’ibyo, bamwe mu bayobozi ba RNC muri Canada baheruka guhambirizwa bashinjwa gusuzugura ubuyobozi bukuru bw’ishyaka.
Mu birukanwe muri RNC harimo Simeon Ndwaniye wari Umuhuzabikorwa w’akarere ka Windsor na Jean Paul Ntagara wari Umuhuzabikorwa wungirije w’Intara ya Canada akaba n’umubitsi wayo, wari uherutse guhagarikwa ashinjwa gufatira umutungo w’ihuriro.
Harimo kandi Achille Kamana wari komiseri ushinzwe ubukangurambaga mu ntara ya Canada akaba n’umuhuzabikorwa w’akarere ka Ottawa-Gatineau, na Tabitha Gwiza wari komiseri ushinzwe abari n’abategarugori mu ntara ya Canada n’umubitsi mu karere ka Windsor.
Uyu Gwiza ni mushiki wa Ben Rutabana waburiwe irengero wari na komiseri ushinzwe kongera ubushobozi muri RNC, bakaba abavandimwe ba Adeline Rwigara.
Gwiza avuga ko kugeza ubu ikibazo cy’ibura rya Rutabana ahinduka umwanzi muri RNC, ku buryo urebye uko abakuru muri RNC babyitwaramo, ubona ko ari bo bari hejuru y’ibura rya Ben Rutabana.
Kugeza ubu amakuru anakomeje kuvugwa ko Kayumba Nyamwasa na we yaba atorohewe ku buyobozi bwa RNC, ku buryo isaha n’isaha ashobora kwirukanwa ku buyobozi bw’uyu mutwe mu bijyanye n’igisirikare, kimwe n’abandi bafatanya kuyobora.
Ntabwo ikibazo kirarangira
Nubwo hari abagerageje guhungabanya umutekano bakabyishyurira ikiguzi kiri hejuru, bigaragaza ko urugendo rukiri rurerure, ku buryo inzego zishinzwe umutekano ari ngombwa kugarira zigakomeza.
Umutwe wa FDLR uheruka kwimika Pacifique Ntawunguka ""Omega"". Mu kiganiro yahaye urubyiruko rugera kuri 200 rubarizwa mu muryango w’abanyeshuri barokotse Jenoside yakorewe Abatutsi mu 1994, mu 2016, Umujyanama wa Perezida wa Repubulika mu by’umutekano, Gen James Kabarebe, yahishuye uburyo Gen Ntawunguka wamubwiye ko azagaruka mu Rwanda ari uko nta mututsi ukirurimo.
Hari kandi n’umuyobozi mukuru wa FDLR, Gen Byiringiro Victor Rumuli bakunze kwita Victor Rumuri cyangwa Michel Byiringiro.
Uretse abo, mu minsi ishize nibwo Faustin Twagiramungu uba mu Bubiligi, yumvikanye ashishikariza abantu batandukanye kwinjira mu mitwe irwanya Leta y’u Rwanda, aho ubu ari umwe mu bayobozi b’ihuriro MRCD rifite umutwe wa FLN. Ni umutwe ahuriramo na Paul Rusesabagina wamenyekanye kubera Hotel Rwanda.
Ku wa Gatanu nibwo Perezida wa Repubulika ya Demokarasi ya Congo, aho iyi mitwe yose yabonye urubuga rwo gucura imigambi yayo, Felix Tshisekedi, yatangarije Inteko Ishinga amategeko ko mu bikorwa byo kurwanya imitwe yitwaje intwaro ikorera muri icyo gihugu, ingabo z’igihugu zimaze gufata abarwanyi 1712 b’umutwe wa CNRD.
Yavuze ko ubwo yageraga ku butegetsi, ibice bitandukanye by’igihugu byari byugarijwe n’ibikorwa by’imitwe yitwaje intwaro, ariko uyu munsi, kubera guhamagararira iyi mitwe gushyira intwaro hasi n’ibikorwa bya FARDC, amahoro amaze kugaruka muri Kasai, ndetse no muri Tanganyika ni mu gihe cya vuba.
Gusa ngo ikibazo gikomeye gisigaye mu majyaruguru mu bice bya Beni na Butembo, muri Ituri, mu bice bya Minembwe, Uvira, Baraka na Fizi, Shabunda na Kalehe.
Yakomeje ati “Ku baturuka Kalehe, ndashaka gushimira ingabo zacu zimaze gusenya 95% by’ibirindiro by’umutwe witwaje intwaro wa CNRD, aho abarenga 1712 bafashwe, barimo 245 bitwaje intwaro n’abayobozi 10 mu bya politiki b’uwo mutwe w’abagizi ba nabi.”
Yashimangiye ko ibikorwa Guverinoma ye yatangije byo gutsinsura imitwe yitwaje intwaro bidateze guhagarara, kugeza igihe iyi mitwe izavira burundu ku butaka bw’igihugu.
",https://m.igihe.com/politiki/amakuru/article/2019-umwaka-w-amarira-n-imiborogo-mu-birindiro-by-abarwanya-u-rwanda,Politics
U Burusiya n’u Bufaransa mu ihangana ryeruye ryo kwigarurira Centrafrique,"Centrafrique ni igihugu cyakunze kugaragra nk’ikidashamaje cyane ibihugu bikomeye nubwo gifite umutungo kamere nka diyama, zahabu na Uranium. Nubwo kandi gifite ubutunzi kamere bwinshi, nacyo ubwacyo nta bushobozi gifite bwo kububyaza umusaruro.
Centrafrique ni igihugu cyakunze kugaragra nk’ikidashamaje cyane ibihugu bikomeye nubwo gifite umutungo kamere nka diyama, zahabu na Uranium. Nubwo kandi gifite ubutunzi kamere bwinshi, nacyo ubwacyo nta bushobozi gifite bwo kububyaza umusaruro.
Ni igihugu cyaranzwe n’intambara z’urudaca kuva cyabona ubwigenge. Inshuro nyinshi cyakunze kubaho ku nkunga y’igisirikare cy’amahanga.
Igihugu cyadutsemo imvururu mu 2012 zasize ibihumbi by’abaturage bishwe, abasaga miliyoni bava mu byabo. Izo mvururu zaturutse ku nyeshyamba ziyitirira kuba izo mu idini ya Islam, Séléka n’iz’abakirisitu ziyise anti Balaka.
Muri Gashyantare 2019 i Khartoum, Leta yasinye amasezerano n’imitwe 14 y’inyeshyamba, bitanga agahenge ariko ntibyahagaritse ibitero n’ubwicanyi bikozwe na bamwe.
Muri iyi myaka ishize, icyo gihugu cyabengutswe n’ibihugu bikomeye by’umwihariko u Bufaransa bwabanye nacyo kuva mu bukoloni n’u Burusiya buje vuba.
Ihangana ry’u Burusiya n’u Bufaransa muri Centrafrique
Mu Ugushyingo 2017, Loni yakuriyeho u Burusiya ibihano ku kugurisha intwaro muri Centrafrique maze icyo gihugu gitangira kugurishayo intwaro nto. Guhera ubwo u Burusiya bwatangiye kwiyegereza icyo gihugu mu bya gisirikare kugeza aho bwanatanze umujyanama wihariye mu by’umutekano wa Perezida Faustin-Archange Touadéra.
Mu majyepfo ashyira uburengerazuba bw’Umurwa Mukuru Bangui, hashinzwe ikigo cy’imyitozo ya gisirikare aho abasirikare ba Centrafrique batozwa n’Abarusiya ari naho hafatwa nk’ibirindiro bikuru bya gisirikare.
U Burusiya ni nabwo bwagize uruhare mu isinywa ry’amasezerano y’amahoro aherutse hagati ya Leta n’imitwe 14 y’inyeshyamba. Uko kwiyegereza Centrafrique k’u Burusiya ntikwashimishije na gato u Bufaransa, bwabaye muri icyo gihugu guhera mu bihe by’ubukoloni.
U Bufaransa, umutware ushaje
Mu gihe cy’ubukoloni, hari igice cyiswe Ubangi-Shari cyahoze mu cyitwaga Afrique-Équatoriale française, igice kirimo ibihugu nka Tchad, Gabon na Congo cyakolonizwaga n’u Bufaransa.
Icyo gice cyaje kujya kuri Centrafrique. Muri icyo gihe, ubutegetsi bw’u Bufaransa muri Ubangi-Shari bwaranzwe no gusahura bujyana mu Bufaransa, gufata nabi abaturage no kwica bamwe mu baturage.
Ibyo byatumye abaturage binubira u Bufaransa. Icyakora na nyuma y’ubukoloni, u Bufaransa bwakomeje kugira ijambo rikomeye ku butegetsi bwa Centrafrique ariko abaturage basa nk’abatabyishimiye.
Uruhare rw’u Bufaransa rwakomeje guhamya ibirindiro ndetse hafi buri muyobozi wese wayoboye Centrafrique yajyagaho ku ihirikwa ry’ubutegetsi ryagizwemo uruhare n’u Bufaransa.
Urugero nka François Bozizé yagiye ku butegetsi mu 2003 ku ihirikwa ry’ubutegetsi ryateguwe n’u Bufaransa. Icyo gihe u Bufaransa bwabonaga uwari perezida, Ange-Félix Patassé atangiye kubatera umugongo.
Ibintu byatangiye guhinduka mu 2013 ubwo Centrafrique yabonaga Perezida mushya, Michel Djotodia wari uyoboye inyeshyamba za Séléka zahiritse Bozizé nyuma yo gusinyana amasezerano akanga kuyashyira mu bikorwa.
Djotodia ni we Perezida wa mbere Centrafrique yagize nta ruhare rugaragara rw’u Bufaransa mu kujyaho kwe.
Djotodia amaze kujya ku butegetsi, bamwe mu ngabo ze za Séléka batangiye kugenda bica abaturage hirya no hino mu gihugu cyane cyane abakirisitu. Byabaye ikibazo gikomeye Perezida ananirwa kubihagarika, afata umwanzuro wo gusesa Séléka nubwo nabyo bisa nk’ibitarahise bitanga umusaruro.
Mu Ukuboza 2013, ubugizi bwa nabi muri Centrafrique bwari bumaze gukaza umurego, inyeshyambva za Séléka zibasiye abakirisitu, n’inyeshyamba z’abakirisitu, anti –Balaka zibasiye abaturage b’abayisilamu ku buryo Umuryango w’Abibumbye wagize impungenge ko bishobora kuba Jenoside.
Akanama ka Loni gashinzwe umutekano kahise kemeza kohereza ingabo muri icyo gihugu mu butumwa bw’amahoro bwiswe MISCA. Nubwo Loni yari yemeje ko ingabo zijya muri ubwo butumwa ziba izo ku mugabane wa Afurika, u Bufaransa bwasabye ko bwajya gutanga ubufasha bw’igihe gito, bwiswe Operation Sangaris.
Abasesenguzi bavuga ko kugaruka k’u Bufaransa atari impuhwe nyinshi bwari bufitiye Centrafrique ahubwo ari ukwisubiza ijambo ryabwo muri icyo gihugu cyagendaga ritakara.
Ubufasha bw’u Bufaransa ntacyo bwakoze ngo buhagarike ubugizi bwa nabi nubwo bwari buri gushora amafaranga menshi muri icyo gikorwa, na nyuma y’aho Perezida Djotodia avuye ku butegetsi. Isura y’u Bufaransa muri icyo gihugu yarushijeho guhindana ubwo hasokaga raporo ivuga ko ingabo z’u Bufaransa zafashe abagore n’abakobwa ku ngufu muri Centrafrique.
Muri Gashyantare 2016, hatowe Perezida mushya Faustin-Archange Touadéra, u Bufaransa buvana ingabo zabwo muri icyo gihugu zisimburwa n’iz’Umuryango w’Abibumbye, mu butumwa bwiswe MINUSCA.
Mu gihe ingabo z’u Bufaransa zari zivuye muri Centrafrique, u Burusiya bwabonye icyuho, butangira gufasha no gutera inkunga igisirikare na Leta ya Centrafrique.
Nyuma y’uko ingabo z’u Bufaransa ziviriye muri icyo gihugu mu 2016, Perezida Touadéra wari ukimara gutorwa yabonye ko byaba byiza ashatse ikindi gihugu gikomeye yishingikiriza.
U Bufaransa n’ibindi bihugu by’i Burayi byatangiye gukemanga ubufasha bw’u Burusiya, nubwo icyo gihugu cyo kivuga ko kirajwe ishinga no kugarura amahoro, ibindi bihugu bisanga ari uburyo bwo kugira ijambo rinini mu bihugu cyane ibya Afurika.
Bamwe bakeka ko u Burusiya bufasha icyo gihugu mu bya gisirikare ngo buhabwe umutungo kamere urimo amabuye y’agaciro yifashishwa mu gukora ibyuma by’ikoranabuhanga. Mu by’ukuri amasezerano ari hagati y’u Burusiya na Centrafrique ntarashyirwa ahagaragara ari nabyo bitera inkeke u Bufaransa, u Burayi na Leta Zunze Ubumwe za Amerika.
Ikirushaho gutera inkeke ibi bihugu, ni uko u Burusiya bwaje muri Centrafrique no mu buryo bw’abikorera. Byinshi mu bigo bicunga umutekano bituruka mu Burusiya, nk’icyizwi cyane cyitwa Wagner Group.
Bivugwa ko kandi u Burusiya bwabonye amasezerano atandukanye yo gucukura diyama na zahabu mu bice bigenzurwa n’inyeshyamba ari nabyo byatumye bwinjira mu bikorwa byo guhuza impande zitavuga rumwe.
Mu 2018, u Burusiya bwagoganye n’Umuryango wa Afurika Yunze Ubumwe mu guhuza impande zitavuga rumwe. U Burusiya bwashakaga guhuza izo mpande mu buryo bwabwo mu gihe Afurika Yunze Ubumwe nayo yashakaga kubikora ukwayo. Iyo migirire y’u Burusiya yamaganywe cyane n’ibihugu by’amahanga birimo u Burayi na Amerika.
Icyakora, Afurika Yunze Ubumwe yaje kubasha kwiyegurira ubwo buhuza bw’u Burusiya ari nabyo byabyaye amasezerano y’amahoro yo muri Gashyantare 2019. Bamwe mu bayobozi b’imitwe y’inyeshyamba bahawe ubuyobozi muri Guverinoma nubwo bitahagaritse ubugizi bwa nabi nkuko byari byitezwe.
Abaturage benshi ba Centrafrique bishimira icyemezo Perezida wabo yafashe, cyo kwigizayo u Bufaransa bwaranzwe no gutoba icyo gihugu kuva kibonye ubwigenge. Icyakora, ntibashimishijwe n’uburyo amasezerano ya Khartoum yagenze kuko ubutabera bwaguranywe amahoro nayo batarabona neza kugeza ubu.
Ni ukuvuga ko abaturage basanga aho guhana abo bari mu mitwe y’inyeshyamba bishe ibihumbi by’abaturage, bagororewe imyanya muri Leta.
Uko kwinjira k’u Burusiya muri iki gihugu kandi byaciyemo ibice abari muri Leta kuko hari abiyumva ku ruhande rw’Abafaransa n’abandi biyumva ku ruhande rw’Abarusiya.
Perezida wa Centrafrique ubwo yahuraga na Vladmir Putin w’u Burusiya mu Ukwakira uyu mwaka yavuze ko bakeneye inkunga nyinshi ya gisirikare ivuye ku Barusiya.
Yagize ati “Hakenewe intwaro zikomeye ngo tugire igisirikare gihamye. Twizeye ko abafatanyabikorwa bacu b’Abarusiya bazaduha intwaro nini, imodoka z’intambara, imbunda zikomeye n’izindi ntwaro zizadufasha kugira ubushobozi mu by’ingabo n’umutekano.”
Icyakora ntabwo u Burusiya burabasha kwirukana burundu u Bufaransa muri Centrafrique. Hari agatsinda gato k’abasirikare b’u Bufaransa gafatanya n’ingabo za Centrafrique kurinda ikibuga cy’indege. Iki gihugu kandi cyiracyatanga ubufasha ku ngabo za Loni ziri mu butumwa bw’amahoro muri Centrafrique.
Icyo gihugu kandi ifaranga bakoresha ni iry’ibihugu byahoze bikolonijwe n’u Bufaransa, CFA, n’amadevize menshi y’icyo gihugu ari muri Banki Nkuru y’u Bufaransa.
U Burusiya n’u Bufaransa bisa n’ibyatangiye no guhangana mu itangazamakuru. Nko muri Kamena 2019, Ibiro Ntaramakuru by’Abarusiya byatangaje ko abanyamakuru batatu b’Abarusiya bishwe umwaka ushize bari muri Centrafrique bigizwemo uruhare n’intasi z’u Bufaransa.
Icyakora nubwo ibihugu byombi bigihataniye ubutware muri Centrafrique, imvururu zo ntizahagaze ndetse uko guhangana gushobora gusubiza ibintu irudubi, hakaduka izindi nyeshyamba zishamikiye ku kutumvikana kwabyo cyangwa kimwe kikaba cyatera inkunga imitwe y’inyeshyamba kigamije kwirukana ikindi.
",https://m.igihe.com/politiki/article/u-burusiya-n-u-bufaransa-mu-ihangana-ryeruye-ryo-kwegukana-centrafrique,Politics
Kuryumaho k’u Bubiligi kuri Twagiramungu uhamagarira abantu kujya mu mutwe w’iterabwoba kwamaganiwe kure,"Hanze aha benshi bakomeje kwamagana bikomeye uburyo Guverinoma y’u Bubiligi icumbikiye Faustin Twagiramungu n’inzego z’umutekano z’icyo gihugu bikomeje kuruca bikarumira nyuma y’aho uyu mukambwe agaragaye ari kuvuga amagambo akangurira abanyarwanda kuyoboka umutwe w’iterabwoba FLN ndetse anabasaba kurwanya leta y’u Rwanda hifashishijwe intwaro n’ibindi bikorwa by’ubugizi bwa nabi.
Hanze aha benshi bakomeje kwamagana bikomeye uburyo Guverinoma y’u Bubiligi icumbikiye Faustin Twagiramungu n’inzego z’umutekano z’icyo gihugu bikomeje kuruca bikarumira nyuma y’aho uyu mukambwe agaragaye ari kuvuga amagambo akangurira abanyarwanda kuyoboka umutwe w’iterabwoba FLN ndetse anabasaba kurwanya leta y’u Rwanda hifashishijwe intwaro n’ibindi bikorwa by’ubugizi bwa nabi.
Si ubwa mbere Twagiramungu atangaje amagambo atavugwaho rumwe bigatera benshi kumwamaganira kure kuko n’umwaka ushize yagiye kuri Twitter yandika ko Jenoside mu Rwanda yakozwe na FPR hamwe n’Ingabo zari iza FAR. Icyo gihe yokejwe igitutu ku mbuga nkoranyambaga biratinda.
Ubushinjacyaha bw’u Rwanda nabwo icyo gihe bwatangaje ko bwiteguye gukora iperereza ku magambo ya Faustin Twagiramungu uba mu buhungiro mu Bubiligi, kuko ashobora kuba agize ibyaha byo gupfobya Jenoside.
Muri Kamena uyu mwaka, Twagiramungu w’imyaka 74 yinjiye ku mugaragaro mu ihuriro MRCD riyobowe na Paul Rusesabagina, mu bufatanye bwiswe ubwo guhuza imbaraga mu kurwanya ubutegetsi bw’u Rwanda, hakoreshejwe inzira zose.
Iryo huriro rishamikiyeho umutwe w’inyeshyamba wa FLN wagiye wigamba inshuro nyinshi kugaba ibitero by’iterabwoba ku baturage mu Ntara y’Amajyepfo n’Iburengerazuba bigahitana bamwe. FLN kandi irimo abahoze muri FDLR, biganjemo abasize bakoze Jenoside yakorewe Abatutsi.
Twagiramungu yahise agirwa Visi Perezida wa MRCD aba n’umuvugizi wayo.
Ku mbuga nkoranyambaga guhera kuri iki cyumweru, hatangiye gukwirakwiza igice cy’amashusho agize ikiganiro Twagiramungu yagiranye na bimwe mu binyamakuru bishamikiye ku barwanya Leta y’u Rwanda baba mu mahanga.
Ni amashusho arimo amagambo akarishye, ahamagarira abanyarwanda kwinjira mu mutwe wa FLN.
Umunyamakuru yumvikana abaza Twagiramungu ati “Ubwo murasaba abanyarwanda gusanga FLN ngo nabo bajye kurwana?”
Twagiramungu yamusubije agira ati “Cyane. Ndabivuga ndanguruye ijwi cyane. Ntabwo dushobora gupfa nk’ibimonyo. Yafashe intwaro azifatishije amaboko abiri, twe tuzazifatisha amaboko abiri twongereho ahari n’izindi ngufu.”
Mu bagaragaje ko Twagiramungu akabije kurengera, ku isonga harimo Umunyambaganga wa Leta muri Minisiteri y’Ububanyi n’Amahanga, Amb Olivier Nduhungirehe.
Abinyujije kuri Twitter yagize ati “Ntabwo bikwiriye kubona umuntu utuye ku butaka bw’u Bubiligi ahamagarira ku mugaragaro abanyarwanda kwinjira mu mutwe witwaje intwaro uri guteza umutekano muri RDC no mu karere.”
""Journalist: So, you urge Rwandans to join FLN [armed group in eastern DRC] & to fight?@FTwagiramungu: Absolutely!""
It's unacceptable to see a Belgian resident openly calling, from the Belgian territory, Rwandans to join an armed group that is destabilising #DRC & the region. https://t.co/BYQWTJMmQV
— Amb. Olivier J.P. Nduhungirehe (@onduhungirehe) December 1, 2019
Ubwo butumwa bwa Nduhungirehe bwakurikiwe n’ubundi butandukanye, bwose busaba Guverinoma y’u Bubiligi gufata Twagiramungu amagambo avuga akayasobanura imbere y’ubutabera.
Umuyobozi mu Rwego rw’Igihugu rw’Imiyoborere (RGB) Ushinzwe Imitwe ya Politiki n’Imiryango Itari iya Leta, Justus Kangwagye yagize ati “Kwita kuri ibi cyangwa kutabyitaho k’u Bubiligi, nibyo bizagaragaza aho buhagaze.”
Uwitwa Jules Kayitsinga yagize ati “Ariko ko avugira i Bruxelles, naze ajye gufata iyo mbunda maze arebe uko bamubagira ibisiga dayimoni ze zikagenda zigiye dore ko bizi gushukana gusa byo byibereye i Burayi. Uyu Twagiramungu akwiriye gutabwa muri yombi sinzi icyo Guverinoma y’u Bubiligi itegereje.”
Kanangire Christian na we akoresheje Twitter, yavuze ko bibabaje kuba Twagiramungu akomeje kuvuga amagambo nk’ayo, ubutegetsi bw’u Bubiligi abamo bwicecekeye.
Yagize ati “Minisiteri y’ububanyi n’amahanga y’u Bubiligi yaba izi ko umuturage wabo Faustin Twagiramungu ari guhamagarira abantu kujya mu bikorwa bihungabanya umutekano w’u Rwanda? Byaba se byemewe n’amategeko y’u Bubiligi? Amaze igihe kinini mu bikorwa bigamije guhungabanya u Rwanda ariko ntabibazwe na Guverinoma y’u Bubiligi n’inzego zishinzwe umutekano.”
Damien Nkaka we yavuze ko biteye isoni ku muntu nka Twagiramungu, ushuka urubyiruko kureka gukora ibiteza imbere igihugu ngo bajye mi ishyamba, mu gihe abana be bo bameze neza.
Ati “Umukuru mubi Rukokoma! Wiyemeje gushora urubyiruko mu ntambara wigaramiye i Burayi! Ngaho rero murusome urwo mwashigishe! Ikibabaza ni abo mushora mu ntambara abanyu biga za Burayi za Amerika, abandi mubakiniraho Politiki y’amabwa.”
Si ubwa mbere abanyarwanda bagaragaje ko u Bubiligi busa nk’ubwabaye ikibuga cy’abategura ibikorwa bigamije guhungabanya umutekano w’u Rwanda. Icyo gihugu cyavuzweho kenshi kwemerera bamwe mu banyarwanda bahaba kujya gusura no gukora ubukangurambaga bugamije inkunga zo gufasha imitwe y’iterabwoba n’indi ifite intego yo guhirika ubutegetsi bw’u Rwanda ku mbaraga.
Ku bijyanye n’ibyo Twagiramungu ashinjwa, mu gitabo cy’amategeko ahana ibyaha mu Rwanda, ingingo ya 200 ivuga ko umuntu wese urema umutwe w’ingabo utemewe, ushishikariza abandi kuwujyamo, utuma uremwa cyangwa ugirana amasezerano na wo, abikoresheje impano, igihembo, iterabwoba, igitugu cyangwa kwizezwa izindi nyungu abigirira gushyigikira igitero cy’intambara cy’ingabo zindi zitari izemewe z’igihugu aba akoze icyaha. Iyo abihamijwe n’urukiko, ahanishwa igifungo kitari munsi y’imyaka icumi (ariko kitarenze imyaka cumi n’itanu.
Ingingo ya 204 ivuga ko umuntu wese, mu ruhame, ukoresha imvugo, inyandiko z’ubwoko bwose, amashusho cyangwa ibimenyetso by’amoko yose, bimanitswe, bitanzwe, biguzwe cyangwa bigurishijwe cyangwa bitangajwe mu bundi buryo bwose, uwangisha rubanda ubutegetsi buriho, utera imvururu mu baturage ashaka ko basubiranamo cyangwa utera rubanda intugunda ashaka kubyutsa imidugararo muri Repubulika y’u Rwanda, aba akoze icyaha. Iyo abihamijwe n’urukiko, ahanishwa igifungo kitari munsi y’imyaka icumi ariko kitarenze imyaka cumi n’itanu.
Twagiramungu yabaye Minisitiri w’Intebe w’u Rwanda nyuma ya Jenoside yakorewe Abatutsi, ageza mu 1995 ubwo yeguraga. Yahungiye mu Bubiligi agaruka mu 2003 aje kwiyamamariza umwanya w’Umukuru w’Igihugu nk’umukandida wigenga, gusa aza gutsindwa aho yagize amajwi 3.62% mu gihe Perezida Paul Kagame yagize 95.0%.
Is the @BelgiumMFA aware of their citizen @FTwagiramungu inviting people to engage in acts of destabilizing #Rwanda? Is it something acceptable and in line with the law in #Belgium?
— kanangire Christian (@kanangire) December 1, 2019
His unlawful acts against #Rwanda have been going on and unquestioned by the Belgian Government and security organs for a long time now. Wonder of this suggests any kind of conspiracy from officials in #Belgium. It has crossed the limits.
— kanangire Christian (@kanangire) December 1, 2019
They call democracy and freedom when it concerns African countries and terrorism when it targets European countries.
— Gasana (@Gasana45957520) December 1, 2019
En effet! Ça donne un goût amer le fait d'observer à quel point Mr @FTwagiramungu...tous ces négationnistes et criminels, répendre leur idéologie révisionniste et génocidaire tranquillement en #Belgique ...dans le monde entier d'ailleurs. Vive le #Rwanda et sa détermination!
— Afazari Dancilla (@Afazar1) December 1, 2019
Ariko ko avugira I buruseli naze ajye gufata iyo mbunda maze arebe uko bamubagira ibisiga ses demons zikagenda zigiye le con bizi gushukana gusa byo byibereye I burayi
— jules kayitsinga (@zalaskay84) December 1, 2019
Umukuru mubi RUKOKOMA! Wiyemeje gushora urubyiruko muntambara wigaramiye Iburayi! Ngoho rero murusome urwo mwashigishe! Ikibabaza nabo mushora muntambara abanyu biga zaburayi za America abandi mubakiniraho POLITIQUE yamabwa!
— damien (@damiennkaka) December 1, 2019
Ariko murasetsa! Think beyond, igisaza kirakora mobilisation kugirango inkunga ikomeze itangwe kitazicwa ninzara.nti murora uko kireba? 😨😨ibigoryi nibyo gishuka.
— Nelson (@Nshogozabahizi2) December 2, 2019
@vumbiu95 @onduhungirehe Attention or Inattention to this is a litmus test to #Belgian #RuleOfLaw
— Justus KANGWAGYE (@JKangwagye) December 2, 2019
",https://m.igihe.com/politiki/article/kuryumaho-k-u-bubiligi-kuri-twagiramungu-uhamagarira-abantu-kujya-mu-mutwe-w,Politics
"Besigye yahakanye ibyo guhura na Perezida Kagame, anavuga ku bibazo by’u Rwanda na Uganda","Kizza Besigye yabeshyuje amakuru yakwirakwijwe na leta Uganda ko muri Nzeri yahuriye na Perezida Kagame muri Leta Zunze Ubumwe za Amerika, avuga ko uwo muhuro utigeze ubaho, gusa ko nubwo yagira abayobozi ahura nabo bitageze aha Museveni wahuye n’abakuriye umutwe w’iterabwoba ushaka guhungabanya umutekano w’u Rwanda.
Kizza Besigye yabeshyuje amakuru yakwirakwijwe na leta Uganda ko muri Nzeri yahuriye na Perezida Kagame muri Leta Zunze Ubumwe za Amerika, avuga ko uwo muhuro utigeze ubaho, gusa ko nubwo yagira abayobozi ahura nabo bitageze aha Museveni wahuye n’abakuriye umutwe w’iterabwoba ushaka guhungabanya umutekano w’u Rwanda.
Kizza Besigye yabigarutseho mu kiganiro yagiranye n’ikinyamakuru The East African, aho yavuze ku ngingo zitandukanye zirimo politiki mu gihugu cye.
Ku wa 28 Nzeri ikinyamakuru cya Guverinoma ya Uganda The New Vision, cyatangaje inkuru yari ifite umutwe ugira uti “Besigye na Kagame bahuriye muri USA.”
Inkuru y’uguhura kwa Perezida Kagame na Museveni yashoboraga guhabwa uburemere idakwiye bijyanye n’uburyo Col (Rtd) Dr Kizza Besigye, akunze guhangana na Museveni mu buryo bweruye ariko akoresheje ishyaka rya politiki ryemewe, mu gihe u Rwanda rushinja Museveni gushyigikira imitwe y’iterabwoba igamije guhungabanya umutekano warwo.
Besigye yabajijwe ku byavuzwe ku guhura kwe na Perezida Kagame, niba koko byarabayeho nibyo baba baraganiriye. Mu gusubiza, yabihakanye yivuye inyuma anashimangira ko nta na gahunda yo guhura ihari.
Ati “Ntabwo nigeze mpura na Perezida Kagame, ndetse nta na gahunda yo guhura nawe. Ubwo mperuka mu Rwanda ni igihe Gen Fred Rwigema yari agiye gushyingurwa mu cyubahiro mu 1995.”
Besigye yavuze ko “mu bigaragara hari intambara hagati ya Uganda n’u Rwanda” gusa ashimangira ko abona nta nyungu u Rwanda rwagira mu kurwana n’iki gihugu cy’igituranyi.
Yakomeje agira ati “ Museveni yemeye ko yahuye ku mpamvu zitandukanye n’abayobozi b’umutwe witwaje intwaro ushaka guhungabanya u Rwanda.”
“Ntabwo ntekereza ko u Rwanda rushaka kurwana na Uganda, kuko kurwana na Uganda bizasubiza inyuma u Rwanda mu ngeri nyinshi. Uyu mubano w’imbeba n’injangwe ukwiriye kubonwa guhera mu myaka y’ishingwa rya FPR ubwo Museveni yayifataga nk’uburyo bwe bwo kwagura ubutegetsi.”
Besigye yavuze ko kuba Uganda ivuga ko yagiranye ibiganiro na Perezida Kagame ari uburyo bwo gushaka kuyobya uburari ku bibazo bihari iki gihugu gikwiye gukemura.
Ati “Nk’uko tujya tubivuga mu rurimi rwa gisirikare, ubu bari gushyira imbere intwaro z’ubwirinzi, mu kuvuga ko Besigye yahuye na Kagame. Ariko niyo nza kuba ndi uhura na Kagame, ntabwo ndi umuntu urwanya leta nkoresheje intwaro. Ndi umuyobozi wemewe. Mfite uburenganzira bwose bwo guhura n’abayobozi bo mu karere kacu, yaba abo mu Rwanda, Kenya cyangwa se ikindi gihugu.”
“Umuryango wa Afurika y’Iburasirazuba Museveni yiyita ko ahagazeho, ni ubufatanye hagati y’abaturage bo mu bihugu biwugiye, ntabwo ari ingoma y’ubutegetsi bwawo.”
Aya makuru yo guhura kwa Besigye na Kagame yakwirakwijwe na Uganda, akijya hanze yamaganywe n’abayobozi batandukanye b’u Rwanda barimo Umunyamabanga wa Leta muri Minisiteri y’Ububanyi n’Amahanga, Olivier Nduhungirehe, na Ambasade y’u Rwanda muri Uganda.
Umunyamabanga wa Leta muri Minisiteri y’Ububanyi n’Amahanga, Nduhungirehe Olivier, yavuze ko ko inkuru z’uko guhura ari impuha.
Ati “Ibi ni bimwe mu binyoma n’icengezamatwara ribi komisiyo ihuriweho yashyizweho n’amasezerano ya Luanda hagati y’u Rwanda na Uganda yiyemeje guhagarika!”
Uwo wari umwe mu myanzuro y’inama ya mbere yahuje intumwa z’u Rwanda na Uganda hari n’abahuza bo muri Repubulika ya Demokarasi ya Congo na Angola, yabereye muri Minisiteri y’Ububanyi n’amahanga y’u Rwanda ku wa 16 Nzeri 2019.
Haganirwaga ku ishyirwa mu bikorwa ry’amasezerano yasinywe hagati ya Uganda n’u Rwanda, i Luanda muri Angola ku wa 21 Kanama.
Umwanzuro wavugaga ko ibihugu byombi ""byemeranyije guhagarika icengezamatwara iryo ari ryo ryose ribangamiye kimwe muri ibi bihugu, ryaba irinyuzwa mu bitangazamakuru byemewe cyangwa imbuga nkoranyambaga.""
Ambasade y’u Rwanda muri Uganda nayo yavuze ko gukwiza amakuru nk’aya “bigomba guhagarara”, kuko “amasezerano ya Luanda adashobora gushyirwa mu bikorwa hakiri icengezamatwara nk’iri.”
Fake news @newvisionwire!
This is the kind of lies and negative propaganda that the Ad Hoc Commission of the #Luanda Memorandum of Understanding between #Rwanda and #Uganda committed to stop! https://t.co/wYTgPz4PzR
— Amb. Olivier Nduhungirehe (@onduhungirehe) September 28, 2019
Fake news @newvisionwire @rkabushenga
The Ad Hoc Commission of the #Luanda Memorandum of Understanding between #Rwanda and #Uganda can not be implemented with such negative propaganda, it must stop. pic.twitter.com/4e1G9porja
— Rwanda in Uganda (@RwandainUganda) September 28, 2019
",https://m.igihe.com/politiki/article/besigye-yahakanye-ibyo-guhura-na-perezida-kagame-anavuga-ku-bibazo-by-u-rwanda,Politics
U Rwanda rwasabye Uganda guhindura itariki y’ibiganiro ku mubano w’ibihugu byombi,"Guverinoma y’u Rwanda yandikiye iya Uganda iyisaba ko ibiganiro ku iyubahirizwa ry’amasezerabo yashyiriweho umukono i Luanda muri Angola byagombaga kubera i Kampala muri Uganda ku wa 18 uku kwezi bisubikwa.
Guverinoma y’u Rwanda yandikiye iya Uganda iyisaba ko ibiganiro ku iyubahirizwa ry’amasezerabo yashyiriweho umukono i Luanda muri Angola byagombaga kubera i Kampala muri Uganda ku wa 18 uku kwezi bisubikwa.
Ibaruwa isaba isubikwa ry’ibi biganiro byagombaga kuba ku nshuro ya kabiri nyuma y’ibiheruka kubera i Kigali ku wa 16 Nzeri, yatanzwe na Ambasade y’u Rwanda muri iki gihugu kuri uyu wa Kane.
Ni inama ya kabiri irimo gutegurwa ya komisiyo ihuriweho y’u Rwanda na Uganda yashyizweho n’amasezerano hagati ya Perezida Paul Kagame na Yoweri Museveni basinyiye i Luanda muri Angola, ku wa 21 Kanama, agamije guhosha ubwumvikane buke bumaze iminsi hagati y’ibihugu byombi.
Umunyamabanga wa Leta muri Minisiteri y’Ububanyi n’Amahanga, Amb. Nduhungirehe Olivier, yabwiye IGIHE ko u Rwanda rwandikiye Uganda rusaba ko ibiganiro byari biteganyijwe ku wa mbere w’icyumweru gitaha bisubikwa kubera ko abari kuzaruhagarira bafite izindi nshingano bazaba barimo.
Ati “Twasabye ko iyi nama isubikwa kubera ko bamwe mu bagize itsinda ryacu bagombaga kujya Kampala [mu biganiro] batari kuboneka kubera izindi nshingano bafite.”
Amb. Nduhungirehe utavuze byinshi kuri izo nshingano, yavuze ko ibaruwa imenyesha izo mpinduka u Rwanda rwayohereje mu gitindo cyo ku wa 14 Ugushyingo, runasaba Uganda yari kuzakira abazitabira kurumenyesha indi tariki ikaganirwaho.
Ati “Twanasabye Guverinoma ya Uganda kutumenyesha indi tariki twakumvikanaho kugira ngo iyo nama iterane. Twabandikiye ejo mu gitondo, turacyategereje.”
Umuvugizi wa Guverinoma, Ofwono Opondo, yanditse kuri Twitter yemeza ko babimenyeshejwe kandi ‘u Rwanda nirwo rwasabye ko bisubikwa, itariki nshya izatangazwa’.
Izi mpinduka zibaye nyuma y’uko ubutumire Uganda yaheruka guha u Rwanda kuri iyi nama yifuzaga ko iba ku wa 13 Ugushyingo bwabanje gutangazwa n’ikinyamakuru Chimpreports cyo muri Uganda u Rwanda rutaramenyeshwa, ibintu Amb. Nduhungirehe yavuze ko bitangaje.
Icyo gihe yanditse kuri Twitter ati “Biratangaje kumenyera ibi mu binyamakuru byo muri Uganda. Ntabwo u Rwanda rwigeze ruganirizwa ku itariki iyo ari yo yose, kandi yaba Minisiteri y’Ububanyi n’Amahanga y’u Rwanda cyangwa Ambasade y’u Rwanda muri Uganda, nta wakiriye ubwo butumire.”
Ibibazo hagati y’ibihugu byombi byafashe indi ntera ubwo mu myaka ibiri ishize Abanyarwanda batangiye gufatirwa muri Uganda bagakorerwa iyicarubozo, abandi bagafungwa mu buryo bunyuranyije n’amategeko, bashinjwa kuba intasi z’u Rwanda.
Icyo kibazo cyiyongereyeho kubangamira ubucuruzi bw’Abanyarwanda muri Uganda, ndetse Uganda ishinjwa gutera inkunga imitwe yitwaje intwaro igamije guhungabanya umutekano w’u Rwanda. Ni impamvu zatumye u Rwanda rugira inama abaturage barwo yo ""kutajya muri Uganda.""
Mu nama ya mbere, u Rwanda rwahaye Uganda urutonde rw’Abanyarwanda bafungiwe muri icyo gihugu, yemera kugenzura ayo makuru hagamijwe ko abari kuri urwo rutonde banyuzwa mu nzira zigenwa n’ubutabera, no kurekura abo bizagaragara ko nta bimenyetso bihari cyangwa ibyaha bakurikiranwaho.
Ibiganiro bitegerejwe kubera muri Uganda bizibanda ku kureba niba ibyaganiriweho mu nama ya mbere birimo kubahirizwa uko bikwiye.
",https://m.igihe.com/politiki/article/u-rwanda-rwasabye-uganda-guhindura-itariki-y-ibiganiro-ku-mubano-w-ibihugu,Politics
"Minisiteri eshanu, Perezida w’imitwe yombi y’Inteko: Biruta, Umunyapolitiki wadomye mu mfuruka zose","22 na 23, niyo mibare y’ingenzi isobanura urugendo rwa Dr Vincent Biruta muri politiki y’u Rwanda. Ni we muntu umaze igihe kinini muri Guverinoma y’u Rwanda kurusha abandi bose bayirimo uyu munsi kuko yayinjiyemo bwa mbere mu 1997 nka Minisitiri w’Ubuzima, bisobanuye ko amaze imyaka 22 ayikandagiyemo ndetse ni Minisitiri w’Ububanyi n’Amahanga wa 23 w’u Rwanda kuva rwabona ubwigenge.
22 na 23, niyo mibare y’ingenzi isobanura urugendo rwa Dr Vincent Biruta muri politiki y’u Rwanda. Ni we muntu umaze igihe kinini muri Guverinoma y’u Rwanda kurusha abandi bose bayirimo uyu munsi kuko yayinjiyemo bwa mbere mu 1997 nka Minisitiri w’Ubuzima, bisobanuye ko amaze imyaka 22 ayikandagiyemo ndetse ni Minisitiri w’Ububanyi n’Amahanga wa 23 w’u Rwanda kuva rwabona ubwigenge.
Ni umwe mu bagabo bayoboye mu nzego zitandukanye kandi zikomeye mu gihugu, kuko usibye kuba Minisitiri, yicaye mu mwanya wa kabiri ukomeye mu gihugu, aho yari Perezida wa Sena mu gihe cy’imyaka umunani.
Ni umugabo wubatse amateka kuva kera, kuko yize ibijyanye n’ubuganga ndetse abikora mu bihe u Rwanda rwari rukomerewe, aho yatanze umusanzu ukomeye mu kuvura Ingabo za RPA zari muri CND mu gihe we n’umuryango we bari bahahungiye.
Afite ubunararibonye muri politiki y’u Rwanda
Dr Biruta usanzwe ari Perezida w’ishyaka rya PSD, amaze kuyobora Minisiteri eshanu kandi zifite inshingano zitandukanye, ndetse zinahabanye gusa zihuriye ku kubaka u Rwanda.
Kuva mu 1997 kugera mu 1999, yinjiye muri Guverinoma nka Minisitiri w’Ubuzima, nyuma yaho amara umwaka umwe [kugera mu 2000] ari Minisitiri w’Imirimo rusange, gutwara abantu n’itumanaho.
Yayoboye kandi Inteko Ishinga Amategeko mu gihe cy’inzibacyuho mu myaka itatu hagati ya 2000 na 2003, aho yavuye aba Perezida wa Sena kugera mu 2011.
Mu Ukuboza 2011, yagizwe Minisitiri w’Uburezi kugeza muri Nyakanga 2014, nyuma yaho agirwa Minisitiri w’Umutungo Kamere yaje guhindurwa Minisiteri y’Ibidukikije kugera ku wa Kane Ugushyingo 2019 ubwo yagirwaga Minisitiri w’Ububanyi n’Amahanga.
Yahise aba Minisitiri wa 23 uyoboye Minisiteri y’Ububanyi n’Amahanga kuva u Rwanda rwabona ubwigenge, n’uwa 10 nyuma ya Jenoside yakorewe Abatutsi.
Ni umwe muri 14 bayoboye iyi Minisiteri batarigeze baba aba Ambasaderi b’u Rwanda n’uwa cyenda uyiyoboye yarabaye umuyobozi w’izindi minisiteri.
Avuga neza indimi mpuzamahanga
Kimwe mu by’ingenzi mu kuyobora iyi Minisiteri, ni ukuba uyihabwa agomba kuba azi nibura indimi ebyiri mpuzamahanga zikoreshwa cyane mu bubanyi n’amahanga, ari zo Igifaransa n’Icyongereza.
Izi ndimi zikenewe mu ruhando mpuzamahanga, hafatiwe ku miryango u Rwanda rubarizwamo, runafitemo inshingano.
Biruta waminuje mu bijyanye n’ubuganga muri Université Libre de Bruxelles, avuga neza Igifaransa hamwe n’Icyongereza, bimugira umugabo ushoboye kuri iyi ngingo.
Yanditse izina ku rwego mpuzamahanga
Inama mpuzamahanga nyinshi zigamije kwiga ku bijyanye no kubungabunga ibidukikije zabaye kuva mu 2014, Dr Biruta yarazitabiriye ahagarariye u Rwanda, akanatangamo ibitekerezo bifatika.
Ni ibintu byatumye amenyekana cyane bijyanye na gahunda u Rwanda rwimakaje yo kurengera ibidukikije, binyuze mu guca ibikoresho bya pulasitiki n’ibindi bifitanye isano n’imyuka yangiza ikirere.
Amasezerano mpuzamahanga yose u Rwanda rwasinyaga muri iyi ngeri, niwe wayashyiragaho umukono, akayobora n’inama nyinshi rwabaga rwahawe, urugero ni nk’ijyanye n’amasezerano ya Kigali [Kigali Amendment].
Ibi bituma ku ruhando mpuzamahanga izina rye ritumvikana nk’irishya mu matwi y’abandi bayobozi, kuko abenshi bagiye bamwumva kubera urugendo rw’u Rwanda rwo kurengera ibidukikije.
Urutonde rw’abaminisitiri 21 bayoboye MINAFFET mu nshuro 22
1. Rusingizandekwe Otto: 1961–1962
2. Habamenshi Callixte: 1962 - 1963
3. Amb. Mpakaniye Lazare: 1963–1965
4. Bagaragaza Thaddée: 1965–1969
5. Dr Nsanzimana Sylvestre: 1969–1971
6. Gashonga Deogratias: 1971–1972
7. Munyaneza Augustin: 1972–1973
8. Col. Nsekalije Aloys : 1973–1979
9. Amb. Ngarukiyintwali François : 1979–1989
10. Dr Bizimungu Casimir: 1989–1992
11. Ngulinzira Boniface: 1992–1993
12. Amb. Dr Gasana Anastase: 1993–1994
13. Bicamumpaka Jérôme : Mata 1994 – Nyakanga 1994
14. Amb. Dr Jean Marie Ndagijimana: Nyakanga 1994 – Ugushyingo 1994.
15. Amb. Dr Gasana Anastase: 1994 – 1999
16. Amb. Amri Sued: 1999 (Amezi make)
17. Dr. Iyamuremye Augustin: 1999-2000
18. Al Hajj Andre Habib Bumaya: 2000-2002
19. Amb. Dr Charles Muligande: 15 Ugushyingo 2002 – 08 Werurwe 2008
20. Amb. Rosemary Museminali: 08 Werurwe 2008 – 04 Ukuboza 2009
21. Louise Mushikiwabo: 04 Ukuboza 2009 – 18 Ukwakira 2018
22. Amb. Dr Richard Sezibera: Kuva ku wa 18 Ukwakira 2018 – 03 Ugushyingo 2019
23. Dr Vincent Biruta: 04 Ugushyingo 2019 -
",https://m.igihe.com/politiki/article/minisiteri-eshanu-perezida-w-imitwe-yombi-y-inteko-biruta-umunyapolitiki,Politics
Ni iki cyihishe inyuma y’ubugizi bwa nabi bwibasiye Abanyamulenge muri Congo?,"Mu mezi make ashize, mu misozi miremire ya Minembwe muri Kivu y’Amajyepfo muri Repubulika Iharanira Demokarasi ya Congo hubuye ubugizi bwa nabi bwibasiye abo mu bwoko bw’Abanyamulenge biganje mu batuye ako gace.
Mu mezi make ashize, mu misozi miremire ya Minembwe muri Kivu y’Amajyepfo muri Repubulika Iharanira Demokarasi ya Congo hubuye ubugizi bwa nabi bwibasiye abo mu bwoko bw’Abanyamulenge biganje mu batuye ako gace.
Ni ubugizi bwa nabi bukomoka ku bitero abaturage bagabwaho n’inyeshyamba bavuga ko ari iz’umutwe wa Mai Mai ziganjemo abanye-Congo biyita gakondo, bafata Abanyamulenge nk’abanyamahanga.
Ubutegetsi bwa Komini Minembwe muri Teritwari ya Fizi butangaza ko nibura abantu ibihumbi 70 bahungiye mu murwa mukuru w’iyo komini, mu gihe Umuryango w’Abibumbye utangaza ko ubariyemo n’abahungiye mu tundi duce no mu mahanga bose bagera ku bihumbi 200 kubera izo mvururu.
Ibitero bikabije byubuye muri Nzeri uyu mwaka, ubwo abarwanyi ba Mai Mai bahukaga mu Banyamulenge bakabasahura inka, amaduka ndetse inzu nyinshi zigatwikwa ari nako bica bagakomeretsa abandi.
Abategetsi bo mu Minembwe bavuga ko ababatera ari abo muri Mai Mai bo mu bwoko bw’abafulero, aba-Bembe, aba-Nyendu n’imitwe yitwaje intwaro y’abanyamahanga nka RED Tabara, na FNL yo mu Burundi .
Ni ibitero bikomeje kugabwa ku Banyamulenge, mu gihe iruhande rwabo hari ibirindiro by’Ingabo za Congo (FARDC) n’iz’Umuryango w’Abibumbye zishinzwe kugarura amahoro mu burasirazuba bwa Congo (Monusco).
Burugumesitiri wa Komine Minembwe, Gadi Mukiza, aherutse kubwira BBC ko ukurikije uburyo baterwa ingabo za Leta zihari zirebera zikababwira ko nta mabwiriza zahawe yo kurwana, bifite ikindi bihishe.
Ati “Hari ibigaragaza ko bashyigikiwe kuko bafite amasasu atarangira, bafite umuriri utarangira.”
Mukiza yavuze ko imisozi myinshi yari ituweho n’Abanyamulenge isigayeho ubusa, imitungo yabo yaranyazwe n’inzu zabo ziratwikwa, bikaba byarahagaritse ubuzima bw’abaturage.
Ati “ Mu gasantere ka Minembwe niho hasigaye. Barahiga ahari umunyamulenge hose ngo bamwice, bamwangaze. Impunzi nazo zifite ibibazo byinshi. Dusigaranye isoko rimwe andi yarahagaze. Amashuri hirya ya centrre nta na hamwe biga. Amashuri menshi yarahiye andi yarasenyutse.”
Hari umutwe w’Abanyamulenge witwa Twirwaneho, wajyaga uhangana n’ingabo za Mai Mai n’abandi bashaka kubagabaho ibitero cyangwa kubasahura inka ariko Mukiza yavuze ko ubu nta mbaraga bafite kuko inyeshyamba za Mai Mai ziri kuza ku bwinshi kandi zikibasira abaturage badafite ibirwanisho.
Abatuye mu Minembwe bagiye bumvikana bavuga ko ingabo za Leta zanga ku batabara kuko ngo zisanga ari intambara y’amoko zitabona uko zinjiramo, nyamara abaturage bo bakavuga ko ibyo atari byo.
Umwe mu baturage yagize ati “Barwana abasirikare barebera, Mai Mai baraza bakabanyuramo bagatwika imihana iri imbere yabo n’inyuma yabo , bagafata inka bakazinyuza mu nkambi z’abo (abasirikare).”
Mukiza na we yemeje ko hafi y’ibiro bya Komine no mu bindi bice bya Minembwe hari ahari ibirindiro by’ingabo za Congo nyamara ngo ntacyo bakora ngo bahagarike ibitero bya Mai Mai.
Ati “N’aho bateye abasirikare babagayo bigasa nk’aho Mai Mai irushije ingufu ingabo za Leta, nibyo tutumva neza.”
Moise Nyarugabo, umudepite uturuka mu Minembwe yabwiye BBC ko ikibazo cy’ubwo bugizi bwa nabi bakibwiye abayobozi batandukanye barimo na Perezida Felix Tshisekedi bakabizeza kugikemura ariko nta cyakozwe.
Perezida Tshisekedi mu kwezi gushize ubwo yari mu ruzinduko mu Burasirazuba bw’igihugu yavuze ko yiteguye kuba yapfa ariko muri ako gace hakaboneka amahoro.
Nyarugabo yavuze ko ubwo bugizi bwa nabi bushobora kuba bushyigikiwe na bamwe mu bayobozi b’ingabo kuko hari ibyo Tshisekedi yategetse ko bikorwa ntibibe.
Ibyo abihera ku mutwe w’ingabo uba mu Minembwe Tshisekedi yari yasabye ko wasimburwa n’izo muri Bunia. Hashize iminsi mike izari mu Minembwe zaragiye zisiga ubugizi bwa nabi bwa Mai Mai bumeze nabi, zigenda izo muri Bunia zitaraza ngo kuko nazo zitari zakabonye abazisimbura.
Nyarugabo yagize ati “Nk’umukuru w’igihugu yatubwiye ko ababajwe n’ibyo bintu kandi ko agiye kugira icyo abikoraho ariko usanga abagomba kubishyira mu bikorwa ari bo bari mu mugambi wo gusenyera Abanyamulenge.”
Ubuyobozi bw’igisirikare cya Congo buherutse gukorana inama n’abagaba bakuru b’ingabo z’u Rwanda, u Burundi, na Uganda ngo bahuze imbaraga zigamije kurwanya imitwe yitwaje intwaro mu Burasirazuba bwa Congo.
Général Léon-Richard Kasonga, umuvugizi wa FARDC yavuze ko ubufasha bakeneye ku ngabo z’ibyo bihugu ari uguhanahana amakuru n’iperereza ubundi bakifasha ibikorwa byo kurwanya iyo mitwe.
Yagize ati “Dufite ubushobozi bwo kugaba ibitero , ntabwo twigeze dutumira ingabo z’amahanga ngo zize kudufasha ariko icyo dukorana ni uguhanahana amakuru n’iperereza. Turahamagarira inyeshyamba zose kurambika intwaro hasi kuko nyuma bizaba bibi.”
Burugumesitiri Mukiza yavuze ko ubuzima bw’Abanyamulenge bahungiye hafi ya komine buri mu kaga kuko nta bufasha bafite bwaba ubw’aho kuba, ibyo kurya, ubuvuzi, amashuri n’ibindi.
Yavuze ko banafite ubwoba kuko inyeshyamba za Mai Mai ziri mu birometero bitarenze umunani uturutse aho impunzi nyinshi ziri ku buryo isaha n’isaha bashobora guterwa nubwo ingabo za Leta ziri hafi aho.
Bamwe mu Banyamulenge bavuga ko mu kwezi gushize nibura inka zabo zisaga ibihumbi 26 zanyazwe n’aba Mai Mai.
Abaturage bavuga ko ubwo bugizi bwa nabi buri gukongezwa cyan en’imitwe yitwaje intwaro y’abanyamahanga iboneka muri ako gace.
Abantu batandukanye barimo abanyarwanda babinyujije ku mbuga nkoranyambaga bagiye bamaganye ubu bugizi bwa nabi, ahanini bugirwamo uruhare n’imitwe irimo n’iyiterabwoba nka FDLR na RNC igamije guhungabanya umutekano w’u Rwanda.
Abanyamulenge ni umuryango mugari w’abaturage babarizwa muri Repubulika Iharanira Demokarasi ya Congo hafi y’umupaka wayo n’u Burundi, Tanzania n’u Rwanda.
Ubwoko bw’Abanyamulenge bwiganje cyane mu Ntara ya Kivu y’Amajyepfo, hafi y’inkombe z’Ikiyaga cya Tanganyika gihuza u Burundi na Tanzania hamwe n’agace k’Amajyaruguru ashyira Uburasirazuba bwa Zambia.
Politiki ya Congo yakunze kugenda ibagaragura, rimwe bakitwa abanyamahanga ubundi bakitwa abaturage bemewe ari nabyo byakomeje gukongeza kutarebwa neza n’abandi baturage biyumva nka kavukire ba Congo.
Amafoto: Internet
",https://m.igihe.com/politiki/article/ni-iki-cyihishe-inyuma-y-ubugizi-bwa-nabi-bwibasiye-abanyamulenge-muri-congo,Politics
Icyo impuguke zivuga ku mahanga akomeje kwiyegereza Afurika,"Abakuru b’ibihugu na za Guverinoma za Afurika baherutse guhurira mu Mujyi wa Sochi mu Burusiya, mu nama yahuzaga iki gihugu n’Umugabane wa Afurika yiga ku mubano w’impande zombi muri iki gihe ndetse no kwagura ubutwererane muri politiki, ubukungu, tekiniki n’umuco.
Abakuru b’ibihugu na za Guverinoma za Afurika baherutse guhurira mu Mujyi wa Sochi mu Burusiya, mu nama yahuzaga iki gihugu n’Umugabane wa Afurika yiga ku mubano w’impande zombi muri iki gihe ndetse no kwagura ubutwererane muri politiki, ubukungu, tekiniki n’umuco.
Iyi nama y’iminsi ibiri yabaye nyuma y’izindi zimaze kumenyererwa zirimo izihuza Umugabane wa Afurika n’Ubumwe bw’i Burayi, Afurika n’u Bufaransa, Afurika n’u Buhinde, Afurika n’u Bushinwa, Afurika n’ibindi bihugu by’ibihangange nka Leta Zunze Ubumwe za Amerika.
Umuntu yakwibaza icyo bivuze n’icyo bimaze kuba muri iyi myaka Umugabane wa Afurika uhanzwe amaso n’ibihugu by’ibihangange biharanira kuyobora Isi aho bidasiba guhamagaza abakuru b’ibihugu bya Afurika mu nama ziba zigamije kwiga ku mubano wihariye n’ubuhahirane hagati yabyo na Afurika.
Uburyo ibihugu by’i Burayi na Amerika bikomeje gushaka kwiyegereza Afurika ni imwe mu ngingo zaganiriweho mu kiganiro Isi ya None cyo kuri Radio Rwanda cyari cyatumiwemo impuguke mu miterere y’Isi na politiki mpuzamahanga zirimo Senateri Dr Havugimana Emmanuel, Alex Nizeyimana na Emery Nzirabatinya.
Senateri Dr Havugimana yavuze ko umutungo kamere hirya no hino ku Isi, uri kugenda ukendera aho usigaye ari muri Afurika ku buryo usanga hari ibihugu bimwe na bimwe nka Repubulika Iharanira Demokarasi ya Congo ifite amabuye y’agaciro, za Centrafrique, Guinée n’ahandi.
Kuki u Burusiya?
Kuva mu 2015, u Burusiya bwatangiye gusinyana amasezerano y’imikoranire n’ibihugu bya Afurika, aho bwasinye ajyanye n’ibya gisirikare n’ibihugu 21 ndetse mu myaka icumi ishize ubuhahirane hagati yabwo n’uyu mugabane bwavuye kuri miliyari 5.7 z’amadolari bugera kuri 20.4 z’amadolari mu 2018.
Nzirabatinya Emery yavuze ko mu myaka 20 ishize Perezida w’u Burusiya, Perezida Vladimir Putin, yasuye Afurika yo munsi y’Ubutayu bwa Sahara inshuro eshatu gusa nabwo yageraga muri Afurika y’Epfo.
Yakomeje agira ati “Muri izo nshuro eshatu aho yagiye ni mu gihugu kimwe gusa nabwo ku nyungu zigaragara, ahantu yibanze ahanini byari Afurika y’Amajyaruguru yari yaragiye muri Algeria na za Misiri. Aho umuntu yareba impamvu yabyo, ni ubukungu kamere.”
Mu 2018, nibwo Minisitiri w’Ububanyi n’Amahanga w’u Burusiya, Sergey Lavrov, yatangiye kugendera ibihugu byo munsi y’Ubutayu bwa Sahara ndetse aza no kugera mu Rwanda muri Kamena.
Nzirabatinya yavuze ko “bageze aho bikorera isuzuma basanga Abashinwa barabirangije kare, Abanyaburayi barabibonye kare, nk’ubu tuzi neza ko mu ntangiro za 2020, igihugu cy’u Bwongereza kizakorana inama na Afurika.”
Afurika ni umugeni uri kureshywa
Muri iki kinyejana cya 21, ibihugu bikomeye ku Isi, biri gushakira isoko muri Afurika. Nk’u Burusiya nicyo gihugu cya mbere gitanga ingano nyinshi ku Isi ariko nabwo hari ibyo budafite birimo n’ikawa n’ibindi biboneka muri Afurika gusa.
Nzirabatinya yagize ati “Ibyo bituma mvuga iki rero? Afurika ni umugeni mwiza warezwe neza uri kureshywa n’abasore bafite ifaranga. Ni ukuvuga ngo aba bantu bari kuza bakoze ubushakashatsi bwimbitse bazi ibyo dufite twe tutabizi ariko nabo badafite iwabo.”
Abahanga bavuga ko u Burusiya bushaka isoko muri Afurika ry’ibintu bitatu by’ingenzi aribyo ubuhanga bwa gisirikare n’ibikoresho kandi ibihugu byose byo ku Isi usanga bikeneye ubwirinzi.
Ikindi ni uguhagarara ku cyo bashaka bakakinambaho kandi iki gihugu cyateye imbere mu rwego rw’ingufu zaba izikomoka ku mashanyarazi n’amazi, ibi ariko bikajyana n’inganda zateye imbere.
Ubwo yatangizaga iyi nama ihuza Afurika n’u Burusiya, Perezida Vladimir Putin yabwiye abayobozi bitabiriye ko yifuza gukuba kabiri ubucuruzi u Burusiya bwakoreraga muri Afurika.
Yavuze ko icyifuzo cye ari uko u Burusiya bugirana umubano mwiza na Afurika ushingiye ku bwubahane, bitandukanye n’ibihugu by’i Burayi ashinja gukoresha igitugu n’iterabwoba kuri Afurika.
Kugeza ubu u Burusiya bufitanye umubano mu bya gisirikare n’ibihugu bisaga 30 bya Afurika.
",https://m.igihe.com/politiki/article/icyo-impuguke-zivuga-ku-mahanga-akomeje-kwiyegereza-afurika,Politics
Hong Kong yatangiye ibiganiro biganisha ku ishoramari ryayo mu Rwanda,"Inama y’iterambere ry’ubucuruzi muri Hong Kong yatangiye ibiganiro n’Urugaga rw’abikorera mu Rwanda (PSF) bigamije kureba uburyo Abanyarwanda bakorana ubucuruzi na Hong Kong mu buryo bworoshye.
Inama y’iterambere ry’ubucuruzi muri Hong Kong yatangiye ibiganiro n’Urugaga rw’abikorera mu Rwanda (PSF) bigamije kureba uburyo Abanyarwanda bakorana ubucuruzi na Hong Kong mu buryo bworoshye.
Ubwo bucuruzi bwitezweho korohereza inganda zo mu Rwanda gukurayo ibicuruzwa.
Umuyobozi mukuru ushinzwe ibikorwa muri PSF, Faustin Karasira, yavuze ko ibiganiro na Hong Kong bigamije kureba imikoranire n’u Rwanda harebwa uburyo abanyarwanda bakorana ubucuruzi na Hong Kong mu buryo bworoshye.
Hakazababo no gutumiza ibicuruzwa bizafasha inganda z’u Rwanda muri gahunda ya ‘Made in Rwanda’.
Ati “Mu mikoranire harimo kohereza ibintu hariya cyangwa mu gutumiza ibintu bikenewe hano cyane cyane bidufasha gutuma inganda zikora muri gahunda ya ‘Made in Rwanda’.”
Karasira yavuze ko mu mwaka utaha hari abashoramari mu nzego zitandukanye bagera kuri 200 bo muri Hong Kong bazitabira ibikorwa bizategurwa na PSF i Kigali, bizabahuza n’Abanyarwanda mu nzego zitandukanye bazashoramo imari.
Ati “Abo ngabo nibaza hano bizabafasha kureba ishoramari riri mu gihugu, ndetse n’ukuntu bakorana n’abandi bafatanyabikorwa hano mu Rwanda.”
Ku ruhande rwa Hong Kong, ngo gukorera mu Rwanda bizabafasha kugera mu bindi bihugu byo mu Karere k’a Afurika y’Iburasirazuba mu buryo bworoshye.
Hong kong isanzwe izwiho ubucuruzi bukomeye mu bijyanye n’ibiribwa ndetse n’ibinyobwa, ndetse igira imurikabikorwa mu bihugu bitandukanye. Mu biganiro irimo na PSF harimo no kuba imurikabikorwa nk’iryo ryazabera mu Rwanda.
Inama y’iterambere ry’ubucuruzi muri Hong Kong yashinzwe mu 1996 igamije guteza imbere ubucuruzi bwa Hong Kong n’ibigo byaho mu mahanga.
Daniel Lam ushinzwe ibikorwa bya Hong Kong mu burasirazuba bwo hagati no muri Afurika, yavuze ko u Rwanda ari isoko ryiza muri Afurika agendeye ku bukungu bwarwo mu myaka itanu ishize.
Ati “U Rwanda ni isoko ry’ingenzi muri Afurika. Tubona ari ngombwa guteza imbere ubufatanye mu by’ubukungu na Hong Kong.""
Umujyanama mu by’ubukungu muri ambasade ya Repubulika y’abaturage y’u Bushinwa mu Rwanda, Wang Jiaxin, yatangaje ko Hong Kong ari agace ko mu Bushinwa gafite ubukungu buteye imbere bitewe n’aho gaherereye.
Ati “Ndatekereza ko u Rwanda n’u Bushinwa bizaganira ukuntu imishinga mito n’icirirtse yaterwa inkunga kandi Hong Kong ni igihugu gifite ubunararibonye ku buryo bwo guteza imbere iyo mishinga, ni kimwe mu byo u Rwanda rwaganira na Hong Kong.”
Hong Kong ni igice cy’igihugu cy’u Bushinwa gifite imiyoborere yihariye, ntabwo ari igihugu cyigenga nubwo mu buzima bwayo ikora ibikorwa bya buri munsi nk’igihugu cyigenga.
Raporo y’umuryango w’ubukungu ku Isi yo mu 2018 yerekana ko Hong Kong ari iya kabiri mu kugira ibikorwa remezo. Ni iya karindwi mu bihugu bifite ubucuruzi bwagutse, ikaba ku mwanya wa munani mu bohereza ibicuruzwa byinshi mu mahanga.
Hong kong niyo icururuza ibiryo na divayi nyinshi ku mugabane wa Aziya, ikagira ubwato bunini bwa kane ku isi butwara ibicuruzwa. Mu 2018 yabashije kwinjiza miliyari $1000 zavuye mu bucuruzi.
Amafoto: Dushimimana Ami Pacifique
",https://m.igihe.com/politiki/amakuru/article/hong-kong-yatangiye-ibiganiro-biganisha-ku-ishoramari-ryayo-mu-rwanda,Politics
"Bombori bombori irakomeje muri RNC, uwari Umuvugizi wayo yeguye","Jean Paul Turayishimye wari Umuvugizi w’Umutwe w’iterabwoba ""RNC"" yeguye ku mwanya we nyuma y’iminsi ishize n’ubundi uvugwamo ibibazo, cyane icy’iburirwa irengero rya Ben Rutabana, umwe mu bayoboke bawo.
Jean Paul Turayishimye wari Umuvugizi w’Umutwe w’iterabwoba ""RNC"" yeguye ku mwanya we nyuma y’iminsi ishize n’ubundi uvugwamo ibibazo, cyane icy’iburirwa irengero rya Ben Rutabana, umwe mu bayoboke bawo.
Ubwegure bwa Turayishimye bwatangajwe na Gervais Condo usanzwe ari Umunyamabanga Mukuru wa RNC mu nyandiko yashyize ahagaragara ku wa 24 Ukwakira 2019. Nta mpamvu n’imwe yigeze itangazwa y’icyaba cyatumye ava kuri iyi mirimo, byatumye benshi mu basesenguzi mu bya politiki bemeza ko ""muri RNC bombori bombori ikomeje guca ibintu"".
Jean Paul Turayishimiye utuye i Boston muri Leta Zunze Ubumwe z’Amerika bivugwa ko ari we cyegera cya hafi cya Kayumba Nyamwasa, Umuyobozi Mukuru wa RNC utuye muri Afurika y’Epfo aho yahungiye ubutabera.
Afite uruhushya rwa burundu rwo gutura muri Amerika, ni umwe mu bikomerezwa bya RNC akaba umucurabwenge w’uwo mutwe haba mu migambi yo gutegura ibitero, muri make azwi nk’umuyobozi ukuriye ubutasi.
Ni umwe mu bacurabwenge w’ibitero bya grenade byibasiye Kigali mu 2010
Turayishimiye avugwaho kuba umwe mu bacurabwenge b’ibitero bya gerenade byahitanye inzirakarengane ndetse no kuba mu migambi mibisha igamije kwibasira u Rwanda.
Byagaragaye neza ubwo Nshimiyimana Joseph uzwi nka Camarade yagezwaga mu rukiko akurikiranyweho uruhare mu bitero bya grenade byagabwe mu isoko rya Kicukiro tariki 13 Nzeri 2013. Icyo gitero cyahitanye abantu babiri, batandatu barakomereka.
Nshimiyimana icyo gihe yivugiye ko yinjijwe muri ibyo bikorwa na Jean Paul Turayishimiye ndetse ko ari na we wamuhaye amabwiriza n’amafaranga yo kujya kugaba icyo gitero.
Jean Paul Turayishimiye ni na we wakoreshaga Joel Mutabazi n’abo bari bafatanyije barimo Caporal Kalisa mu mugambi wabo wapfubye wo guhitana Umukuru w’Igihugu.
Amakuru yemeza ko RNC yari yapanze kugaba igitero ku Mukuru w’Igihugu mu matora ya 2017 hagamijwe ‘guhungabanya abantu mu mutwe’. Icyo gikorwa ngo cyagombaga kujyana no kwangiza bimwe mu bikorwa remezo bikomeye ku buryo byari kugaragara ko Guverinoma itakibashije kugenzura igihugu.
Bivugwa kandi ko Turayishimiye yari yategetse ibyitso bya RNC i Kigali kumukusanyiriza amakuru yose ku bikorwaremezo nk’ibiraro n’ahandi muri Kigali kugira ngo bizagabirweho igitero rimwe, bituritswe mu gihe cy’amatora ya 2017.
Ngo imyitozo yo kugaba ibi bitero yagombaga kubera muri kimwe mu bihugu bituranyi by’u Rwanda. Mu myitozo hagomba kwigishwa uburyo bwo kugaba ibitero ukoresheje ibiturika.
Zimwe mu nyandiko z’inkiko ku manza zaciriwe i Kigali zigaragaza ko akazi ko gushaka abazatera za grenade kari kashinzwe uwitwa Patrick Rukundo, wahoze anakorera umutwe wa FDLR na RNC i Kampala.
Yifashishije kuba aba i Kampala hazwi nko mu ndiri y’abakozi ba RNC, Rukundo yahakoreraga yubaka agatsiko k’ibyitso bya RNC biri mu Rwanda.
Bivugwa ko ibitero mu matora ya Perezida byagombaga kugabwa mu byiciro bibiri. Icya mbere kwari ugushwanyaguza ibikorwa remezo bigateza akavuyo. Ibyo byari guha urwaho icyiciro cya kabiri. Ubwo nibwo abandi bantu bari kujya gukwirakwiza inyandiko ziriho ibihuha “Tracts” kugira ngo bakomeze guteza imidugararo, ubuyobozi bugaragare ko bwananiwe.
Turayishimye yagarutsweho mu rubanza rw’abo kwa Rwigara
Turayishimye Jean Paul yavuzwe mu rubanza rw’abo kwa Rwigara, aho Perezida w’Urukiko Rukuru yanamuhamagaje we na Thabita Gwiza, Mukangarambe Xaverine, Mushayija Edmond bakunze kwita Sacyanwa.
Yeguye mu gihe Ben Rutabana usanzwe ari komiseri muri RNC ushinzwe kongera ubushobozi amaze ukwezi aburiwe irengero ubwo yari mu rugendo yatangiye ku wa 5 Nzeri 2019 muri Uganda. Umuryango we uri mu rungabangabo rwo kubura uyu mugabo kuva mu kwezi gushize ubwo yajyaga mu bikorwa by’uwo mutwe muri Uganda, ugashinja Kayumba Nyamwasa n’abandi bayobozi bawo kuba inyuma y’ibura rye.
Urugendo rwe muri Uganda rwavuzwe bwa mbere n’umuryango we mu ibaruwa yasakaye isaba ubuyobozi bwa RNC kumugarura mu muryango.
Uruvunganzoka rw’ibibazo byugarije RNC rwiyongeraho uburyo ingabo zayo zari ziteguye kugaba ibitero-shuma ku Rwanda zanyukanyukiwe mu mashyamba ya Congo Kinshasa n’ingabo za FARDC, benshi muri bo bahasiga ubuzima, abandi barahambirwa, bazanwa mu Rwanda kwitaba ubutabera.
Indi nkuru wasoma: Umwiryane, gucikamo ibice n’umuvumba w’amarira; ibyaranze imyaka 8 RNC imaze ishinzwe
",https://m.igihe.com/politiki/article/bombori-bombori-irakomeje-muri-rnc-uwari-umuvugizi-wayo-yeguye,Politics
"Tariki 24 Ukwakira, intangiriro y’indunduro ya Mobutu Sese Seko wa Zaïre","Intambara ya mbere ya Congo ni imwe mu ntambara zikomeye zabayeho mu mateka ya Afurika ndetse ijya initirirwa kuba Intambara nyafurika ya mbere y’Isi kubera uburemere bwayo. Tariki 24 Ukwakira 1996 nibwo yanzitse.
Intambara ya mbere ya Congo ni imwe mu ntambara zikomeye zabayeho mu mateka ya Afurika ndetse ijya initirirwa kuba Intambara nyafurika ya mbere y’Isi kubera uburemere bwayo. Tariki 24 Ukwakira 1996 nibwo yanzitse.
Ni intambara ikomeye kuko niyo yashyize iherezo ku butegetsi bw’umunyagitugu Mobutu Sese Seko wari umaze imyaka 32 ayoboye Zaïre nk’urugo rwe, kugeza ubwo hari bamwe bari baramufashe nk’Imana cyangwa se umuntu utazapfa, nawe akabyuririraho akiyita Umwami wa Zaïre
Imyaka 32 ku butegetsi bwa Mobutu yayimaze yishakira abanzi ari nabo bamurunduye, haba imbere mu gihugu no ku rwego mpuzamahanga.
Mu myaka ya 1990, ubukungu bwa Zaïre bwari aharindimuka , aho umuturage yabonaga nibura amadolari atagera kuri magana atatu ku mwaka, ugize imyaka 49 akiriho akaba ari umurame.
Muri iyo myaka kandi Mobutu yari ku gitutu mpuzamahanga, aho ibihugu bikomeye byifuzaga kandi bigashyigikira impinduka n’amaraso mashya mu buyobozi bw’ibihugu bya Afurika, byasaga n’ibiyobowe cyami nta jambo abaturage bafite.
Ibihugu nka Leta Zunze Ubumwe za Amerika n’u Bufaransa byashyigikiye Mobutu mu mizo ya mbere, byari bitangiye kumukuraho amaboko bimutegeka gukuraho ubutegetsi bw’ishyaka rimwe, akemera amashyaka menshi.
Igisirikare cya Zaïre (FAZ) nacyo cyari aharindimuka kuko imyitwarire mibi yari ikigeze kure ahanini kubera kudahembwa no kutagira ubuyobozi buhamye, byatumaga bahuka mu baturage gusahura, bikongera isura mbi ya Mobutu mu baturage.
Binavugwa ko ngo hari ubwo Mobutu yigeze kubaza abasirikare be uburyo bataka kudahembwa kandi yarabahaye imbunda!.
Jenoside yakorewe Abatutsi, imbarutso y’indunduro ya Mobutu

Nyuma y’uko Ingabo zari iza FPR Inkotanyi zihagarikiye Jenoside yakorewe abatutsi mu Rwanda, Interahamwe n’ingabo za Leta bayishyize mu bikorwa bahise bahungira mu burasirazuba bwa Zaïre, hafi y’imbibi z’u Rwanda.
Ubusanzwe amategeko mpuzamahanga ntabwo yemera ko impunzi zishyirwa hafi y’umupaka w’igihugu zahunze, nyamara izavuye mu Rwanda zo zahawe rugari, maze ingabo zahoze ari iza Leta y’u Rwanda yakoze Jenoside, abahoze mu butegetsi n’abandi batangira kwisuganyiriza ku butaka bwa Zaïre ya Mobutu ngo bagaruke kugaba ibitero kuri Leta nshya yari imaze kujyaho mu Rwanda.
Inkunga ikomeye yatangwaga ivuye muri Guverinoma ya Zaïre yari iyobowe na Mobutu Sese Seko.
U Rwanda rwamenyesheje imiryango mpuzamahanga icyo kibazo ibyima amatwi, rufata umwanzuro wo kwambuka muri Zaïre gusenya inkambi impunzi zisuganyirizagamo ngo zigabe ibitero mu Rwanda, banashishikariza impunzi zabyifuzaga gutaha kuza.
Uko kwinjira k’u Rwanda muri Zaïre kwahaye ingufu indi mitwe itaravugaga rumwe na Leta ya Mobutu, nibwo umutwe wa Alliance des forces démocratiques pour la libération du Congo (AFDL) wari uyobowe na Laurent-Désiré Kabila watangije ibitero bihereye mu Burasirazuba bwa Zaïre maze ukomeza ujya gufata ubutegetsi i Kinshasa.
Intambara yahise yanzika, AFDL ishyigikiwe n’u Rwanda na Uganda, Angola, Eritrea, Ethiopia, Zambia na Zimbabwe n’inyeshyamba nka SPLA yashakaga ubwigenge bwa Sudani y’Epfo.
Kubera ubukene, ruswa n’ubwirasi muri Guverinoma ya Mobutu, abaturage benshi bagiye ku ruhande rw’inyeshyamba biba impinduramatwara kurusha uko byari intambara.
Uruhande rwa Mobutu rwagerageje kwirwanaho rushyigikiwe na Sudani ndetse n’Inyeshyamba za UNITA zashakaga ubutegetsi muri Angola. Ni nabyo byatumye Angola ishyigikira uruhande rwashakaga gukuraho Mobutu dore ko yo yaninjiyemo nyuma.
Mobutu wari no mu bihe bibi arembejwe na kanseri, yahaye ibiraka abacanshuro benshi bo kumufasha gusubiza inyuma inyeshyamba n’abari bazishyigikiye ariko biba iby’ubusa kuko umunsi ku munsi barushagaho kwegera umurwa mukuru Kinshasa.
Kwinjira kwa Angola mu ntambara noneho kongereye ingufu uruhande rwa Kabila rwarwanyaga Mobutu, ku buryo bugaragara barusha ingabo za Leta imbaraga.
Mu mezi ya nyuma y’urugamba, ingabo za Mobutu ntizari zigiteye ikibazo inyeshyamba ahubwo ikibazo cyasigaye ari ibikorwa remezo bike nk’imihanda byorohereza inyeshyamba kugera i Kinshasa.
Tariki 16 Gicurasi 1997, Mobutu wasaga n’uwabuze epfo na ruguru, yahunze igihugu, bucya Laurent Desire Kabila n’ingabo ze batangaza ko bafashe igihugu bashyiraho Guverinoma nshya.
Mobutu yabanje guhungiro muri Togo, avayo ajya muri Maroc ari naho yaje kugwa nyuma y’amezi ane azize kanseri y’ubugabo bw’epfo (Prostate cancer) tariki 7 Nzeri 1997.
Kabila amaze kujya ku butegetsi, yahindutse u Rwanda atangira gukorana n’abasize bakoze Jenoside na we atangira kubafasha ngo bazagaruke gutera u Rwanda. Nibyo byagejeje ku ntambara ya kabiri ya Congo.
",https://m.igihe.com/politiki/amateka-y-isi/article/tariki-24-ukwakira-intangiriro-y-indunduro-ya-mobutu-sese-seko-wa-zaire,Politics
Depite Munyangeyo Théogène yagizwe umuvugizi w’Ihuriro ry’Imitwe ya Politiki mu Rwanda,"Ihuriro Nyunguranabitekerezo ry’Imitwe ya Politiki mu Rwanda ryatoye Depite Munyangeyo Théogène kuribera Umuvugizi naho Musanabaganwa Eugenie atorerwa kuba umuvugizi wungirije waryo.
Ihuriro Nyunguranabitekerezo ry’Imitwe ya Politiki mu Rwanda ryatoye Depite Munyangeyo Théogène kuribera Umuvugizi naho Musanabaganwa Eugenie atorerwa kuba umuvugizi wungirije waryo.
Aba bombi batowe kuri uyu wa 24 Ukwakira 2019, mu nama rusange y’iri huriro yabereye ku cyicaro cyaryo ku Kacyiru.
Depite Munyangeyo ubarizwa mu ishyaka riharanira Ukwishyira ukizana kwa buri muntu(PL) yamamajwe kuri uyu mwanya wenyine atorwa ku majwi 100%, asimbura Depite Mukabunani Christine wo mu ishyaka PS Imberakuri.
Umuvugizi wungirije, Musanabaganwa Eugenie ubarizwa mu Ishyaka rya PSP wasimbuye Depite Mukama Abbas. We yatowe ku majwi 37 mu gihe Mukantagara bari bahanganye yagize amajwi atandatu.
Nyuma yo gutorwa, Depite Munyangeyo yabashimiye icyizere bamugiriye. Ati “Gahunda y’ibikorwa mwarayigennye, igisigaye ni ugufatanya kugira ngo twuse ikivi cy’uyu mwaka w’ingengo y’imari. Igisigaye ni ubufatanye kugira ngo dukomeze twubake igihugu cyacu.”
Yakomeje agira ati “Ikirimo gikomeye ni ugukomeza kubaka ubumenyi bw’abagize imitwe ya Politiki yemewe mu Rwanda uko ar 11. Tuzanaguma kugirana ibiganiro na Minisiteri zitandukanye nk’ikijyanye n’uko igihugu cyacu gihagaze muri Politiki y’ububanyi n’amahanga.”
Depite Munyangeyo asanzwe ayobora Komisiyo y’abadepite y’Ubukungu n‘Ubucuruzi.
Umuvugizi ndetse n’umwungirije b’iri huriro batorerwa kuyobora manda y’amezi atandatu atongerwa.
",https://m.igihe.com/politiki/article/depite-munyangeyo-theogene-yagizwe-umuvugizi-w-ihuriro-ry-imitwe-ya-politiki-mu,Politics
U Rwanda rutegereje ubutumire bwa Uganda ku nama ya kabiri yiga ku masezerano ya Luanda,"Iminsi 30 yemeranyijwe nk’igihe kizategerezwa ngo hakorwe inama ya kabiri yiga ku masezerano yasinywe hagati y’u Rwanda na Uganda yamaze gushira, hategerejwe ubutumire buzatuma intumwa z’u Rwanda zijya i Kampala mu nama ya kabiri.
Iminsi 30 yemeranyijwe nk’igihe kizategerezwa ngo hakorwe inama ya kabiri yiga ku masezerano yasinywe hagati y’u Rwanda na Uganda yamaze gushira, hategerejwe ubutumire buzatuma intumwa z’u Rwanda zijya i Kampala mu nama ya kabiri.
Ni amasezerano yasinyiwe i Luanda muri Angola ku wa 21 Kanama hagati y’u Rwanda na Uganda, agamije guhosha ubwumvikane buke bumaze iminsi hagati y’ibihugu byombi.
Ku wa 16 Nzeri nibwo habaye inama ya mbere ya Komisiyo ihuriweho n’u Rwanda na Uganda, iteganywa n’amasezerano ya Luanda, yashyiriweho gucoca ibibazo bikomeje guteza umwuka mubi hagati y’ibi bihugu by’ibituranyi.
Iyi nama yabereye muri Minisiteri y’Ububanyi n’Amahanga y’u Rwanda yiga ku bibazo birimo ko Uganda icumbikira imitwe igamije kuruhungabanyiriza umutekano, gukorera iyicarubozo Abanyarwanda no kubangamira ubucuruzi bwarwo.
Itsinda ry’u Rwanda ryari riyobowe n’Umunyamabanga wa Leta muri Minisiteri y’Ububanyi n’amahanga, Nduhungirehe Olivier, Ambasaderi w’u Rwanda muri Uganda Maj General Frank Mugambage; Minisitiri w’ubutabera akaba n’Intumwa nkuru ya Leta, Johnston Busingye, Minisitiri w’ubutegetsi bw’igihugu, Prof Shyaka Anastase, Umunyamabanga Mukuru w’Urwego rw’igihugu rushinzwe Iperereza n’Umutekano, NISS, Major General Joseph Nzabamwita n’Umuyobozi Mukuru Ushinzwe Iperereza ryo hanze y’igihugu n’umutekano, Col Anaclet Kalibata.
Ni mu gihe ku ruhande rwa Uganda hari Minisitiri w’Ububanyi n’amahanga, Sam Kutesa, Minisitiri w’umutekano Gen. J.J Odongo Abu, Umuyobozi mu Biro bya Perezida Yoweri Museveni, Amb Joseph Ocwet, Intumwa nkuru ya Leta William Byaruhanga na Ambasaderi wa Uganda mu Rwanda Oliver Wonekha.
Mu myanzuro yayo harimo ko inama ikurikiraho yo kureba aho ishyirwa mu bikorwa ry’amasezerano rigeze, izaba nyuma y’iminsi 30 uhereye igihe inama ya mbere yabereye. Ubu iyo minsi imaze kurengaho ine, u Rwanda rutegereje ubutumire.
Nduhungirehe kuri iki Cyumweru yabwiye IGIHE ati ""Abanya-Uganda nibo bagomba gutanga ubutumire, twe ntabwo ari twe dutumira.”
Bijyanye n’imyanzuro yafatiwe mu nama yabereye i Kigali, Nduhungirehe avuga ""nta kintu gishya kirabaho"".
Mu nama ya mbere u Rwanda rwahaye Uganda urutonde rw’Abanyarwanda bafungiwe muri icyo gihugu, yemera kugenzura ayo makuru hagamijwe ko abari kuri urwo rutonde banyuzwa mu nzira zigenwa z’ubutabera, no kurekura abo bizagaragara ko nta bimenyetso bihari cyangwa ibyaha bakurikiranwaho.
Ubwo buryo kandi ngo ni nabwo byari byemeranyijwe ko bugomba gukoreshwa ku baturage b’ibihugu byombi.
Mu 2017 nibwo Abanyarwanda batangiye gufatwa bagakorerwa iyicarubozo, abandi bagafungwa mu buryo bunyuranyije n’amategeko, bashinjwa kuba intasi z’u Rwanda. Icyo kibazo cyanahuriranye n’uko ubucuruzi bw’Abanyarwanda muri Uganda bwari bukomeje kubangamirwa, ndetse Uganda igashinjwa gutera inkunga imitwe yitwaje intwaro igamije guhungabanya umutekano w’u Rwanda.
Ni impamvu zatumye u Rwanda rugira abaturage barwo inama yo ""kutajya muri Uganda.""
",https://m.igihe.com/politiki/amakuru/article/u-rwanda-rutegereje-ubutumire-bwa-uganda-ku-nama-ya-kabiri-yiga-ku-masezerano,Politics
U Bwongereza bwasabye EU kongererwa igihe mbere ya Brexit	,"Minisitiri w’Intebe w’u Bwongereza Boris Johnson, yandikiye Umuryango w’Ubumwe bw’u Burayi, EU, asaba ko igihugu cye cyongererwa igihe cyo kuva muri uyu muryango, mu gihe byari biteganyije ko itariki ntarengwa ari iya 31 Ukwakira uyu mwaka.
Minisitiri w’Intebe w’u Bwongereza Boris Johnson, yandikiye Umuryango w’Ubumwe bw’u Burayi, EU, asaba ko igihugu cye cyongererwa igihe cyo kuva muri uyu muryango, mu gihe byari biteganyije ko itariki ntarengwa ari iya 31 Ukwakira uyu mwaka.
Icyatunguranye ni uburyo Minisitiri w’Intebe Johnson yanze gushyira umukono we kuri iyo baruwa, ahubwo iherekezwa n’ibaruwa ya kabiri noneho yasinyeho, bwo avuga ko ku ruhande rwe bwite, kongera igihe byaba ari ikosa, nk’uko BBC yabitangaje.
Gusaba iki gihe Minisitiri w’Intebe Johnson yabikoreshejwe n’itegeko abadepite batoye muri Nzeri, ko agomba gusaba EU ko u Bwongereza bwagutse bwongererwa igihe cyo kwitegura kuva muri EU, igihe cyose itariki ya 19 Ukwakira yagera hataremezwa bizadusubirwaho amasezerano y’imikoranire yabwo na EU, cyangwa ngo habe hafashwe umwanzuro ko nta masezerano azabaho.
Iyo baruwa hari aho igira iti “U Bwongereza bwagutse bwifuza ko icyo gihe cyarangira ku wa 21 Mutarama 2020 saa tanu z’ijoro GMT. Mu gihe impande bireba zaba zimaze kwemeranya ku masezerano mbere y’iyo tariki, Guverinoma yifuza ko icyo gihe cyarangizwa mbere y’iyo tariki.”
Perezida wa Komisiyo ya EU, Donald Tusk yanditse kuri Twitter ko yakiriye ibaruwa y’ubwo busabe. Yavuze ko agiye kuvugisha abayobozi b’ibihugu bya EU, ku gisubizo gikwiye.
Ibaruwa ya Johnson ivuga ko Guverinoma y’icyo gihugu igiye guhita ikurikirana ko ibigize amasezerano u Bwongereza buheruka kwemeranyaho na EU, byahita bihindurwa umushinga w’itegeko rikanatorwa, kandi ko bigomba gukorwa mbere y’itariki 31 Ukwakira, u Bwongereza bukava muri EU nyuma y’ubusabe abaturage banyujije muri Kamarampaka mu 2016.
Johnson yaherukaga kuvuga ko azakora uko ashoboye kose u Bwongereza bukava muri EU bidasabye kongera kongererwa igihe, ku buryo ku bwe, yari yiteguye ko bwava muri uyu muryango nta n’amasezerano y’imikoranire yemejwe. Ni ibintu abadepite bakomeje kurwanya.
Bimwe mu by’ibanze Johnson yemeranyijeho na EU mu masezerano yo gutandukana kw’impande zombi, bijya gusa n’ibyo Theresa May yasimbuye yagezeho mu mwaka ushize, uretse impinduka zigaragara ku ikoreshwa ry’umupaka wa Ireland ya Ruguru.
Biteganywa ko u Bwongereza buzakomeza kugendera ku mategeko ya EU kugeza mu mpera za 2020 ndetse bishobora no kurengaho, kugira ngo ibikorwa by’ubucuruzi bihabwe umwanya uhagije wo kwitegura.
U Bwongereza kandi buzishyura nibura miliyari £33 yo gutandukana na EU, ndetse uburenganzira bw’abaturage ba EU baba mu Bwongereza cyangwa ubw’Abongereza bari muri EU, buzakomeza kubahirizwa.
Bimwe mu byahindutse ni ikoreshwa ry’umupaka Ireland ya Ruguru (iri mu Bwongereza bwagutse) ihuriraho na Repubulika ya Ireland (iri muri EU). Biteganywa ko nyuma ya Brexit, ari wo mupaka rukumbi uzaba uhuza u Bwongereza bwagutse na EU ukoresheje inzira y’ubutaka.
Uwo mupaka uzakomeza kugendera ku mategeko agenga isoko rusange rya EU; mu gihe Ireland ya Ruguru izakomeza kugendera ku mategeko y’u Bwongereza bwagutse agenga za gasutamo, ikazagenda ininjizwa mu masezerano yose y’ubucuruzi u Bwongereza buzasinya nyuma ya Brexit.
Biteganywa kandi ko komisiyo ihuriweho izemeza ibicuruzwa byemerewe kujya ku isoko rusange, u Bwongereza bukazajya bwakira imisoro yabyo mu izina rya EU.
",https://m.igihe.com/politiki/amakuru/article/u-bwongereza-bwasabye-eu-kongererwa-igihe-mbere-ya-brexit,Politics
Hahishuwe ko Ben Rutabana ari muri Uganda,"Amakuru mashya yagiye hanze, ahamya ko Ben Rutabana ari muri Uganda kuva mu gihe gishize kirenga ukwezi, nyuma yo kuburirwa irengero bigatuma umuryango we ukomeza gutabaza, ukanandika ibaruwa usaba RNC kumurekura cyangwa ukavuga ibyo umurega.
Amakuru mashya yagiye hanze, ahamya ko Ben Rutabana ari muri Uganda kuva mu gihe gishize kirenga ukwezi, nyuma yo kuburirwa irengero bigatuma umuryango we ukomeza gutabaza, ukanandika ibaruwa usaba RNC kumurekura cyangwa ukavuga ibyo umurega.
Ben Rutabana usanzwe ari komiseri muri RNC ushinzwe kongera ubushobozi, ari muri Uganda aho yatangiye urugendo rwe ku wa 5 Nzeri 2019.
Urugendo rwe muri Uganda rwavuzwe bwa mbere n’umuryango we mu ibaruwa yasakaye isaba ubuyobozi bwa RNC kumugarura mu muryango, ndetse umugore aza kujya kuri radio BBC yemeza ibiyikubiyemo.
Nk’uko The New Times yabitangaje, amakuru avuga ko ubwo Rutabana yageraga muri Uganda yakiriwe na Dr. Sam Ruvuma, umunyamuryango ukomeye muri RNC, n’abofisiye bo mu rwego rw’iperereza rwa gisirikare muri Uganda, CMI. Gusa ku wa 8 Nzeri 2018, umuryango wa Rutabana uvuga ko utongeye kuvugana nawe.
Mu kiganiro na BBC, Diane Rutabana yashimangiye ibyo we n’umuryango we banditse mu ibaruwa. Yavuze ko muramu wa Kayumba Nyamwasa, Frank Ntwari, usanzwe ari komiseri ushinzwe urubyiruko muri RNC, yari ateye inkeke umugabo we.
Mu kiganiro cyo ku itariki 7 Ukwakira 2019, Diane yagize ati “Ben yambwiye ko afitanye ibibazo bikomeye na Ntwari, kandi ko yari amufitiye impungenge.”
Ibaruwa yanditswe n’umuryango wa Rutabana igenewe “umuhuzabikorwa mukuru” wa RNC, Jerome Nayigiziki, igaragaza urugendo rwa Ben Rutabana guhera ava i Burayi. Ivuga ko yahagurutse ku wa Gatatu tariki 4 Nzeri 2019 n’indege ya Emirates, agana ku kibuga cy’indege cya Entebbe muri Uganda, ahagera ku wa 5 Nzeri 2019 nyuma yo guhagarara gato i Dubai.
Ikomeza ivuga ko “mbere yo guhaguruka, Rutabana yabwiye umugore we, umuryango n’inshuti ze za hafi ku mpungenge afite ku mutekano we kubera ukutemeranya” na Kayumba Nyamwasa na muramu we Frank Ntwari, nk’uko ibaruwa yanditswe n’umuryango ibivuga.
Byongeye, umuryango ushimangira ko urugendo rwa Rutabana “rwahuriranye” n’uko Ntwari yari muri Uganda. Amakuru ahamya koko ko Ntwali yari i Kampala hagati ya tariki 24 Kanama na 10 Nzeri.
Umugore wa Rutabana avuga ko bakomeje kuvugana kuri telefoni ubwo yageraga Entebbe, kuva kuri iyo tariki (5 Nzeri) kugeza ku wa 8 Nzeri, ubwo itumanaho ryahagararaga.
Uruzinduko rwa Rutabana muri Uganda ubwarwo si ikintu kidasanzwe. Ntabwo yari inshuro ya mbere Rutabana ushinzwe kongera ubushobozi muri RNC yari asuye Uganda, cyangwa ngo yakirwe n’abayobozi bagenzi be ba RNC n’ab’inzego z’iperereza rya gisirikare.
Ubwo bavaga Entebbe, uwo munsi banagiye i Mbarara, amakuru akemeza ko bahuye n’abayobozi ba RNC barimo Pasiteri Deo Nyirigira n’umuhungu we Felix Mwizerwa, bari kumwe na Ruvuma n’abakozi ba CMI bajyanye kwakira Rutabana ku kibuga cy’indege, i Entebbe. Aho hari na Maj. Fred Kasimoni Mushambo, ukuriye CMI i Mbarara.
Pasiteri Nyirigira n’umuhungu we Mwizerwa bakomeje kuba ku isonga mu bikorwa byo kwinjiza abarwanyi bashya muri RNC mu burengerazuba bwa Uganda, kandi bakorana bya hafi n’umuyobozi mukuru w’ibikorwa by’iterabwoba bya RNC, Kayumba Nyamwasa.
The New Times ivuga ko mu icukumbura yakoze, yamenye ko ubwo Rutabana yavuganaga n’umugore we, icyo gihe yakoreshaga telefoni ya Sam Ruvuma, bari i Mbarara. Ni mbere gato y’uko Rutabana atongera kuvugisha umuryango we. Byateje igishyika mu muryango we ubwo ibyumweru byashiraga nta jwi rye barongera kumva.
Amakuru ahuriza kukuba hashize igihe hari umwiryane muri RNC, hagashyirwa mu majwi agatsiko ka Nyamwasa kagizwe na we, umuvandimwe we Ntwari n’uwitwa Sande Mugisha, bahanganye na Rutabana. Amakuru ava ahantu hatandukanye agaragaza impamvu nyakuri zatumye Nyamwasa n’agatsiko ke muri RNC bijundika Rutabana.
Icya mbere, Rutabana yakomeje kutumva impamvu Nyamwasa akomeje kugira ubuyobozi bwa RNC nk’akazu k’umuryango we, n’uburyo “yari akomeje kwikubira ifatwa ry’ibyemezo byose.” Rutabana kandi yakomeje kwibaza impamvu Nyamwasa akomeje gushyira Ntwari na Sande Mugisha “mu bikorwa byose bikomeye bya RNC”, mu gihe mu maso ya Rutabana, ari “abana”.
Uwatanze amakuru yakomeje ati “Nyamwasa n’abahungu be banze cyane Rutabana, by’umwihariko kubera gukomeza kwibaza ku buryo Nyamwasa akoresha nabi umutungo ukwiye gufasha RNC nk’ishyaka.”
Hashize igihe Nyamwasa ashinjwa n’amatsinda atandukanye ya RNC binyuze kuri internet, kunyereza umutungo w’ishyaka ryabo. Bivugwa ko amafaranga ya RNC yaba akomeje kuyashora mu bikorwa bye bwite muri Pretoria, na Maputo muri Mozambique.
Ibintu byarushijeho kuba bibi hagati ya Rutabana n’agatsiko ka Nyamwasa. Uwo yaje gutera ubwoba Rutabana ko “azatabwa muri yombi umunsi yongeye gukandagiza ikirenge muri Uganda,” nk’uko ibaruwa y’umuryango we ibigaragaza.
Umugore wa Rutabana agaruka ku bintu byihariye mu kiganiro na BBC, kimwe no mu ibaruwa. Ati “Ntabwo iterabwoba ryabo bakirigira ibanga! Babivuga ku mugaragaro ntacyo bahisha.” Nubwo hari izo mpungenge zose, Rutabana yabirenzeho ajya muri Uganda.
Amakuru avuga ko yari akigendera ku cyizere cyo kuba yari amenyereye muri Uganda, kandi yafatwaga neza na Guverinoma y’icyo gihugu kimwe n’inzego z’umutekano zacyo, yibwira ko ibintu birakomeza kuba nk’ibisanzwe.
Ntabwo ari ibanga ko Kampala itera inkunga ibikorwa bya RNC. Harimo ubufasha mu kwinjiza abanyamuryango bashya bigizwemo uruhare na CMI cyangwa ISO (Urwego rw’iperereza ry’imbere mu gihugu); ndetse abayobozi ba RNC bakirizwa yombi mu gihugu, nka Charlotte Mukankusi, Eugene Gasana na Tribert Rujugiro.
Rutabana yari muri Uganda no muri Nzeri umwaka ushize nk”umushyitsi udasanzwe” w’umuyobozi wa ISO, Col. (Rtd) Kaka Bagyenda. Rutabana yahawe icyubahiro gihabwa umushyitsi w’icyubahiro w’igihugu, nk’uko amakuru abihamya. Su-Liyetona Jack Erasmus Nsangiranabo, umukozi wa ISO ni we wari ushinzwe kumwitaho.
Amakuru ajyanye n’urugendo avuga ko Rutabana yari muri Uganda ngo yirebere ibikorwa byo kwinjiza abarwanyi bashya mu bikorwa by’iterabwoba. Nta wundi utari Maj. Fred Kasimoni Mushambo, umuyobozi ushinzwe ubutasi muri Diviziyo ya kabiri ya UPDF muri Mbarara, ubwe wamufashe akamujyana gusura ibyo bikorwa, ngo ahure n’abakimara kwinjizwa muri RNC, abatere imbaraga anabashishikarize gukomeza gushaka abandi.
Mu bashinzwe iperereza muri Uganda RNC ifitemo ijambo rikomeye, nk’uko bigaragazwa n’urugero rwo mu Ukuboza 2017, ubwo polisi ya Uganda ahitwa Kikagati- ku mupaka wa Tanzania- yafataga abanyarwanda 46 bagenderaga ku mpapuro mpimbano.
Inzego zishinzwe abinjira n’abasohoka zagize amakenga ubwo itsinda rigari, riri mu modoka imwe, ryerekanye ibyangombwa rivuga ko bagiye mu Burundi mu bijyanye n’iyobokamana.
Mu gukomeza kubazwa, baje kwemera ko bagiye mu myitozo ya RNC mu nkambi za Minembwe muri Kivu y’amajyepfo, muri Repubulika ya Demokarasi ya Congo. Polisi ya Uganda yari itarinjira mu bikorwa byo kubangamira umutekano w’u Rwanda, inzego z’umutekano zisesengura icyo kibazo. Polisi yanzuye ko bagomba gutabwa muri yombi.
Nk’uko abakozi b’urwego rw’abinjira n’abasohoka babitangaje, polisi yavugaga ko bose bagomba gufatwa, ariko umuntu umwe byaje kumenyekana ko ari Captain Charles Byaruhanga ukorera CMI, aza kutabyumva kimwe n’abashinzwe umutekano. Yavugaga ko bakwiye kureka abo barwanyi bagakomeza.
Yaje kuvugira hejuru ati “Amategeko aturutse hejuru ni uko aba bantu bagomba kwemererwa gukomeza urugendo!”
Polisi yaratsimbaraye irabafata, kimwe na Dr Ruvuma wari wagerageje gucika. Byaje gutangazwa ko Ruvuma na Felix Mwizerwa aribo bashakishije abo bantu bafatanyije na CMI, babafasha kubona impapuro mpimbano z’inzira. Polisi yarabafunze ndetse ibakorera dosiye bashinjwa ibyaha by’iterabwoba.
Ruvuma yaje gufungirwa muri gereza ya Nalufenya. Nyamara nubwo abapolisi bakoraga akazi kabo, abantu bamwe mu nzego zo hejuru bari bahugiye mu kugatesha agaciro.
Umuyobozi wa CMI, Brig. Abel Kandiho ari nawe wakomeje gutanga “amategeko aturutse hejuru” yo kureka abo basore bagakomeza (hatitawe ku byangombwa by’ibihimbano), yari akomeje gukora ibishoboka ngo abafashwe bose barekurwe.
Kubijyanye na Ruvuma, byaje kujya ahabona ko “itegeko riturutse hejuru” ryatumye ahita arekurwa. Nyuma gato, abari bafashwe bose bararekuwe, bakomeza urugendo bagana i Minembwe.
Nta gushidikanya ko Rutabana ari muri Uganda: uburyo asanzwe ahasura, ubuhamya bw’umugore we n’uburyo bavuganye ari muri icyo gihugu n’uburyo yakiriwe n’abayobozi ba RNC barimo Sam Ruvuma n’abakozi ba CMI ku kibuga cy’indege n’i Mbarara.
Ndetse no kugerageza kujijisha kw’abayobozi ba RNC nka Gervais Condo, “umunyamabanga mukuru w’iri tsinda”, ubwabyo bigaragaza ko Rutabana ari muri Uganda.
Condo yagiye arya indimi, akavugira hejuru nta bisubizo afite ubwo radiyo BBC yamubazaga mu kiganiro bagiranye. Uwamubazaga ati “Uravuga ko utazi aho ari, ariko RNC yamwakiriye muri Uganda, hamwe n’abanya-Uganda?” Condo ntiyabihakanye. Ahubwo yakomezaga asubiramo ati “bamubonye mu karere.”
Kuba Rutabana ari muri Uganda ni ikindi kimenyetso cy’uburyo icyo gihugu gikomeje kurenga ku masezerano yasinyiwe i Luanda muri Angola hagati y’u Rwanda na Uganda, ateganya ibirimo ko impande zombi zigomba “guhagarika ibikorwa byose bihungabanya ikindi gihugu,”
",https://m.igihe.com/politiki/amakuru/article/hahishuwe-ko-ben-rutabana-ari-muri-uganda,Politics
Amashyushyu ni yose! Intebe enye muri Guverinoma zitegereje abazicazwamo,"Mu gihe cy’amezi macye ashize hari bamwe mu bayobozi muri guverinoma bagiye bahabwa indi myanya magingo aya batarasimburwa. Iyi myanya igera kuri ine ni ya yindi itajya ipiganirwa, yewe nta n’ibizamini abayishyirwamo babanza gukora, umwanzuro wa nyuma ufatwa na Perezida nyir’ubwite yabigiyeho inama na Minisitiri w’Intebe, bigatangazwa kenshi na kenshi mu buryo buba busa n’ubutunguranye. Kuri ubu amaso ahanzwe ku kumenya bene umugisha bazahabwa icyizere n’Umukuru w’Igihugu.
Mu gihe cy’amezi macye ashize hari bamwe mu bayobozi muri guverinoma bagiye bahabwa indi myanya magingo aya batarasimburwa. Iyi myanya igera kuri ine ni ya yindi itajya ipiganirwa, yewe nta n’ibizamini abayishyirwamo babanza gukora, umwanzuro wa nyuma ufatwa na Perezida nyir’ubwite yabigiyeho inama na Minisitiri w’Intebe, bigatangazwa kenshi na kenshi mu buryo buba busa n’ubutunguranye. Kuri ubu amaso ahanzwe ku kumenya bene umugisha bazahabwa icyizere n’Umukuru w’Igihugu.
Kuba hari imyanya ine yose muri guverinoma itegereje gushyirwamo abayobozi bashya, hanze aha amatsiko ni yose! Yaba ku baturage basanzwe, cyane bamwe baba bakurikiranira hafi politiki yo mu gihugu, byagera ku bakozi ba leta ndetse n’abandi biyumvamo ubushobozi bwo kuba babasha kwitwara neza muri iriya myanya ho bikaba akarusho.
Buri gihe iyo hategerejwe impinduka muri Guverinoma, buri wese ushoboye aba ategereje n’amatsiko menshi kumva ko izina rye ryaba riri mubo Umukuru w’Igihugu yaba yagiriye icyizere. Bamwe muri aba usanga basanzwe mu myanya ya leta ariko bahora bashakisha uko babona amanota meza, bityo bakaba bazamurwa mu ntera.
Abandi usanga ari bamwe baba bamaze igihe ku gatebe, mu bihe nk’ibi ugasanga barwaye ibicuro bikeka ko baba bari bugarurwe mu kazi, hari n’abandi baba batarigeze bakora muri leta ariko baba biyumvamo inyota yo gukorera igihugu mu myanya y’ubuyobozi nk’iriya, nabo ni benshi.
Ku bemeramana bayobotse amadini y’abanyamwuka bo biba ari ibindi bindi muri ibi bihe. Abo Pasiteri yahanuriye ko bazaba ba Minisitiri, Umunyamabanga wa Leta cyangwa Umunyamabanga Uhoraho muri minisiteri runaka baba biteguye kuririmba ya makorasi ya ‘Yari yarabitubwiye, yari yarabivuze’, iyo bitabaye kuri iyi nshuro, bitabaza izivuga ngo ‘bitinde bitebuke’ cyangwa za ‘ntibeshya’ ntiziba ziva mu kanwa.
Ubu ni ko bimeze rero kuko hari imyanya ine ikeneye abakozi muri Guverinoma. Abantu batekereza kuri aka kazi mu buryo bwinshi, yaba koko kujya gukorera igihugu muri iyi myanya yo hejuru cyangwa se kuryoherwa n’icyubahiro itanga n’ibijyana nacyo.
Hari uhita atangira kubara muri ubu buryo, akareba ibigenerwa abanyapolitiki bari mu cyiciro cya D mu bijyanye n’amikoro. Ku batabizi, icyiciro cya D kibarizwamo ba Minisitiri, Abanyamabanga ba Leta, abandi bagize Guverinoma, Umuyobozi w’Umujyi wa Kigali na ba Guverineri.
Abaminisitiri n’abandi bagize Guverinoma bashobora gushyirwaho na Perezida wa Repubulika bagenerwa buri wese umushahara mbumbe w’umurimo buri kwezi ungana na 2.534.861 Frw. Ubu wasanga hari abatangiye kuyatera imirwi, ibicuro byababanye byinshi mu biganza!
Bagenerwa kandi amafaranga y’icumbi angana na 500 000 Frw buri kwezi, ayo kwakira abashyitsi 300 000 Frw, itumanaho ryo mu biro 100 000 Frw.
Banagenerwa kandi internet ngendanwa ya 40 000 Frw buri kwezi, itumanaho rya telefoni ngendanwa 150 000 Frw n’amafaranga yo kugura ibikoresho byo mu nzu angana na 5 000 000 Frw atangwa rimwe, n’uburinzi.
Kera bwo banagenerwaga imodoka zimwe dukunze kwita V8 ariko ubu siko bikimeze kuko bahabwa inguzanyo bakazazishyura.
Ni nde uri bwinjizwe muri Minispoc, Minaloc, Mininfra na Migeprof?
Guverinoma y’u Rwanda muri iyi minsi ifite imyanya ine yari isanzwemo abakozi harimo batatu bo ku rwego rwa Minisitiri ariko batakirimo kubera izindi nshingano.
Aho harimo nka Minisitiri w’Umuco na Siporo aho Nyirasafari Espérance wari uri muri uyu mwanya yagizwe Umusenateri; Umunyamabanga wa Leta muri Minisiteri y’Ubutegetsi bw’Igihugu ushinzwe Imibereho Myiza y’Abaturage ugomba gusimbura Dr Alvera Mukabaramba nawe wagizwe Umusenateri.
Hari kandi Umunyamabanga wa Leta muri Minisiteri y’Ibikorwaremezo ushinzwe Gutwara Abantu n’Ibintu ugomba gusimbura Uwihanganye Jean de Dieu wagizwe Ambasaderi w’u Rwanda muri Singapore, n’Umunyamabanga Uhoraho muri Migeprof ugomba gusimbura Umutoni Gatsinzi Nadine watorewe kuba Umuyobozi wungirije w’Umujyi wa Kigali.
Iyi yose ni imyanya idahatanirwa kuko Umukuru w’Igihugu abigiriwemo inama na Minisitiri w’Intebe, areba ubushobozi bw’abanyarwanda bose, agahitamo umwe aha inshingano mu mwanya runaka.
Uretse ko nta n’uwakwirengagiza ko hari ubwo, bitewe n’icyerekezo igihugu gifite, hari igihe umwanya runaka udahita uhabwa umuyobozi, igihe bigaragara ko inshingano ze zishobora gukorwa n’izindi nzego kandi umuvuduko igihugu kiriho ntuhungabane.
Hari benshi baba bishyize mu myanya rero n’ababa bavugira mu matamatama bibaza uzicazwa muri iyo ntebe mu gihe kitazwi, abandi nabo bari kuhanya ngo barebe ko baterwa iteka.
Nubwo hatajya havugwa ibyagendeweho, icyerekezo cy’igihugu kirigaragaza. Perezida Kagame yavuze ko iyi manda izaba umwihariko ku rubyiruko, bikanakubitana n’uko u Rwanda rwimakaza ihame ry’uburinganire aho abagore badahezwa na mba; bisobanuye ko dushobora kubona iyi myanya yose ihawe nk’abagore tugakomeza kwesa imihigo.
Kuri ubu muri Guverinoma y’u Rwanda, Abaminisitiri b’abagore bari ku kigero cya 58%, ni icyerekezo gishimwa n’Isi.
Uburyo abayobozi bashyirwa mu myanya muri leta, akenshi biratungurana. Kugera ku munota wa nyuma usanga ari ibintu byakozwe mu bwiru ku buryo biba bizwi n’Umukuru w’Igihugu na Minisitiri w’Intebe, ibi ni nako bigenda mu gihe abayobozi bagiye gukurwa ku myanya.
Guverinoma y’uyu munsi yuzuyemo amasura mashya
Impinduka muri Guverinoma y’u Rwanda ni ibintu bimaze kumenyerwa, isaha iyo ariyo yose buri wese aba yiteze ko hashobora kumenyekana amakuru mashya amuvugaho ko yasimbuwe cyangwa se ko yahawe indi mirimo. Ni impinduka zitangazwa binyuze mu iteka rya Perezida wa Repubulika.
Nka Guverinoma yariho mu mpera za manda ya kabiri ya Perezida wa Repubulika mu 2017, ubu urebye amasura yabo, abenshi twamaze kubibagirwa mu ruhando rwa politiki kuko ubu basigaye bakora ibindi, abandi bayobotse iy’ishuri kugira ngo bakarishye ubwenge.
Batandatu, ni wo mubare w’abaminisitiri bari muri Guverinoma uyu munsi bari bayirimo mu mpera za manda ya Perezida Kagame mu 2017; naho 11 nibo ba Minisitiri batakiri muri Guverinoma Perezida Kagame yatangiranye iyi manda.
Barindwi bari abanyamabanga ba leta [manda ya Perezida Kagame itangira mu 2017] nabo ntibakiri muri iyi myanya, gusa muri bo babiri bazamuwe mu ntera bagirwa abaminisitiri. Batatu niwo mubare w’abavuye muri Guverinoma yatangajwe na Perezida wa Repubulika mu Ukwakira 2018 biyongeraho Umunyamabanga Uhoraho umwe wahinduriwe inshingano.
Nubwo ari imyanya ine itarimo abayobozi, nta kibujije ko n’abasanzwe bari muri Guverinoma harimo abashobora kuba basimburwa, yewe nta n’uzi isaha n’umunsi izi mpinduka zizabera, bizwi n’Umukuru w’Igihugu wenyine. Ku bafite ibicuro, amahirwe masa!
",https://m.igihe.com/politiki/article/amashyushyu-ni-yose-intebe-enye-muri-guverinoma-zitegereje-abazicazwamo,Politics
Rurageretse hagati y’umugore wa Ben Rutabana n’abayobozi ba RNC,"Umugore wa Ben Rutabana, Diane Rutabana, yatangiye kotsa igitutu abayobozi b’umutwe w’iterabwoba wa RNC, abasaba kumubwira mu maguru mashya aho umugabo we ari nyuma y’ukwezi kurenga aburiwe irengero.
Umugore wa Ben Rutabana, Diane Rutabana, yatangiye kotsa igitutu abayobozi b’umutwe w’iterabwoba wa RNC, abasaba kumubwira mu maguru mashya aho umugabo we ari nyuma y’ukwezi kurenga aburiwe irengero.
Ni ubwa mbere Diane Rutabana yumvikanye ubwe asaba ubuyobozi bwa RNC kwerekwa aho umugabo we ari kuko abashinja kumenya aho aherereye, mu gihe abagize uwo mutwe banyuranya mu mashyi no mu mudiho ku irengero rye.
Kubura kwa Rutabana kwaciye igikuba mu muryango we no mu batavuga rumwe na Leta baba hanze y’u Rwanda, nyamara RNC yo ukurikije uko yitwaye muri icyo kibazo isa n’itabyitayeho cyangwa se ifite andi makuru yihariye ku ishimutwa ry’umwambari wayo idashaka gutanga.
Bamwe mu bazi neza imikorere ya RNC nka Noble Marara wakoranaga na Nsabimana Callixte uzwi nka Sankara, bavuze ko Rutabana yashimuswe na Kayumba Nyamwasa ndetse ko ari gukorerwa iyicarubozo n’abambari be.
Kuwa 2 Ukwakira 2019 nibwo umuryango wa Ben Rutabana, umuririmbyi akaba na Komiseri ushinzwe amahugurwa muri RNC wandikiye Umuhuzabikorwa wa RNC, Jerome Nayigiziki bamusaba gusobanura izimira ry’umunyamuryango wabo.
Mu ibaruwa, abo mu muryango wa Rutabana bavuze ko yahagurutse i Bruxelles ku wa Gatatu tariki 4 Nzeri 2019 saa 21:45 n’indege ya Emirates Airlines, agana Entebbe muri Uganda. Yabanje guhagarara i Dubai mbere yo kugera ku kibuga cy’indege cya Entebbe ku wa 5 Nzeri saa 13:50.
Yakomeje kuvugana kuri telefoni n’umugore we Diane Rutabana hagati y’itariki 5-8 Nzeri, nyuma ntiyongera kumva ijwi rye. Rutabana ngo yagombaga gusubira mu Bubiligi ku wa 19 Nzeri nabwo akoresheje Emirates Airlines, ariko baramutegereje baraheba.
Uwo muryango uvuga ko wakiriye amakuru ko Rutabana afunzwe mu buryo butemewe n’abarwanyi b’umutwe ukorere muri Repubulika Iharnira Demokarasi ya Congo witwa RUD Urunana, biturutse kuri Major Faustin Ntilikina; General Jean Michel Afurika bahoze mu buyobozi bw’uwo mutwe na Frank Ntwali muramu wa Kayumba Nyamwasa.
Mu kiganiro Diane Rutabana yahaye BBC, yavuze ko aherutse guhamagarwa n’umuntu, akamumenyesha ko yatumwe na Kayumba Nyamwasa ngo amuhumurize.
Uyu mugore yavuze ko yagiye ahabwa amakuru atandukanye, bamwe mu bagize RNC bakamubwira ko umugabo we ameze neza mu gihe abandi bamubwira ko batazi aho ari.
Ati “Nyuma nabazaga bamwe bakambwira ngo ni ikibazo cy’umutekano ariko aho ari bazi ko ameze neza. Ayo ni amakuru nahawe n’abantu bane bo muri RNC. Bucyeye bwaho undi wo muri RNC arampamagara arambwira ngo yatumwe n’uwo muyobozi wabo ngo ’Kayumba yambwiye ngo nkuvugishe nguhumurize"".
Nyamara ibyo bihabanye n’ibyatangajwe n’umuhuzabikorwa wa RNC, Jerome Nayigiziki uherutse kwandika ibaruwa, agaragaza ko nabo batazi aho Ben Rutabana aherereye, ndetse bashishikariza umuryango we kwitabaza ibihugu Rutabana afitiye ubwenegihugu bikabafasha.
Muri iyo baruwa, Nayigiziki yagize ati “Aho mugenzi wacu yaba yaragiye cyangwa ari, ntabwo yahagurutse agiye mu rugendo cyangwa mu butumwa yahawe n’ubuyobozi bw’Ihuriro nyarwanda nkuriye.”
Diane Rutabana yumvikanishije ko RNC ishobora kuba iri inyuma y’izimira ry’umugabo we kuko na mbere yo guhaguruka mu Bubiligi ngo yari yarabwiwe ko nasubira muri Uganda azafungwa.
Ibyo kandi Diane abishingira ku makimbirane umugabo we yari afitanye na muramu wa Kayumba Nyamwasa ushinzwe ubukangurambaga muri RNC witwa Frank Ntwali.
Yagize ati “ Abo ni abantu bo muri RNC babivuze kandi ntabwo babivuze mu ibanga”.
Uyu mugore yemeza neza ko RNC izi aho umugabo we ari, agasaba ko agaragazwa mu maguru mashya.
Rutabana yari afitanye ubwumvikane buke na Kayumba Nyamwasa, bashinjanya ko Kayumba ashaka kwiyegereza abo bafitanye isano, ndetse ngo Rutabana yababajwe n’abantu bafatiwe muri Congo mu mutwe wa P5 uyoborwa na Kayumba, ubu bari mu nkiko mu Rwanda.
Rutabana ngo yarakajwe n’uko inama ze zitubahirijwe kuko bajya gufatwa yari yababuriye. Ngo Kayumba yahaye itegeko Major Habib Mudathiru wari uyoboye izo ngabo kubavana muri Kivu y’Amajyepfo bakajya ku mupaka wa Uganda, aho bazahabwa inkunga zihagije kurusha izo bahabwaga hafi y’u Burundi.
Uburakari bwa Rutabana agashaka kwaka ibisobanuro Kayumba wagushije ingabo zabo mu biganza by’uwo bahanganye, ngo byaba impamvu yatumye ashaka ‘kumwumvisha’ kuko umusirikare muto yari ashatse kubaza byinshi ‘Jenerali’, ndetse bikekwa ko ubwo Rutabana yajyaga muri Uganda yari agiye mu bikorwa bya gisirikare, arenze ku gushaka kwa Kayumba.
Amakuru atandukanye ari kunyuzwa ku mbuga nkoranyambaga ariko adafitiwe gihamya, ari kuvuga ko Ben Rutabana yaba yariciwe muri Congo aciwe umutwe. Ngo yaba yicishijwe ku kagambane ka Kayumba ngo atazamena amabanga y’uwo mutwe na Uganda dore ko yari atangiye gushwana nabo.
Noble Marara aherutse gutangaza ko Kayumba Nyamwasa afite uruhare runini mu ibura rya Rutabana.
Marara yavuze ko Kayumba ari umwe mu babangamiye bikomeye abatavuga rumwe na Leta y’u Rwanda baba hanze kuko abahozamo umwiryane kubera icyenewabo, ku buryo asanga ntacyo bazageraho.
Rutabana yakunze kugenda muri Uganda kimwe na bagenzi be bo muri RNC nta nkomyi, ari mu bikorwa bya RNC byo gushaka ubushobozi n’abayoboke, abifashijwemo n’inzego zirimo urushinzwe ubutasi bwa gisirikare, CMI n’urw’iperereza ry’imbere mu gihugu, ISO.
Bivugwa ko ifatwa rye ryagizwemo uruhare na CMI atanzwe na Frank Ntwali, muramu wa Kayumba.
",https://m.igihe.com/politiki/article/rurageretse-hagati-y-umugore-wa-ben-rutabana-n-abayobozi-ba-rnc,Politics
Murangwa Hadidja yatowe nk’umusenateri uhagararariye imitwe ya politiki,"Ihuriro ry’Imitwe ya Politiki yemewe mu Rwanda, ryatoye Murangwa Ndangiza Hadidja wo mu ishyaka PDI nk’umusenateri uzarihagararira muri sena.
Ihuriro ry’Imitwe ya Politiki yemewe mu Rwanda, ryatoye Murangwa Ndangiza Hadidja wo mu ishyaka PDI nk’umusenateri uzarihagararira muri sena.
Murangwa asimbuye Uwamurera Salama wari watowe mu minsi ishize urukiko rw’ikirenga rukanga kumwemeza kubera ko ubunararibonye afite butamwemerera kujya muri uwo mwanya.
Amatora yo gusimbura Uwamurera yabaye kuri uyu wa Kane ku cyicaro cy’Ihuriro ry’Imitwe ya Politiki yemewe mu Rwanda giherereye ku Kacyiru.
Hiyamamaje abakandida batatu, hatorwa Murangwa Hadidja wo muri PDI ku majwi 32, Athanase Nahimana wa PS Imberakuri yagize amajwi ane naho Masozera Icyizanye Jacky wa Democratic Green Party of Rwanda agira amajwi 7, n’impfabusa imwe.
Perezida wa PDI Harerimana Fazil yashimiye abahagarariye imitwe ya Politiki bagiriye icyizere ishyaka ayoboye.
Ashingiye ku bunararibonye bwe, yavuze ko Hadidja azafatanya n’abandi neza muri Sena.
Ati “Twakiriye neza icyizere abahagarariye amashyaka baduhaye, turabashimira kandi tubizeza ko tuzakomeza gushaka abakandida beza igihe cyose bizaba bikenewe”.
Umuyobozi w’ihuriro ry’imitwe ya Politiki, Mukabunani yavuze ko bujuje inshingano zabo, ko we azamezwa n’urukiko rw’ikirenga. Kandi avuga ko kuba barasabwe gutora undi mukandida nta kibazo ahubwo byemeza ko buri rwego ruba rwakoze inshingano zarwo.
Ati “Abanyarwanda bumve ko inzego zifite uko zikora, kuba twasubiyemo amatora ntabwo ari igitangaza ni uko gusa buri rwego ruba rwakoze inshingano zarwo.”
Murangwa Ndangiza Hadija ni inzobere mu bijyanye n’imisoro akaba n’umunyamategeko mu bijyanye n’imisoro. Ni umwe mu bagize inama y’ubutegetsi muri Banki Nkuru y’Igihugu, BNR.
Ni umunyamuryango w’Ikigo Mpuzamahanga cy’Ubukemurampaka cya Kigali (KIAC). Yakoze mu mishinga itandukanye yiga ku misoro n’ubucuruzi yabaga ihuriweho n’imiryango mpuzamahanga ndetse na Guverinoma y’u Rwanda.
Yakoze akazi k’ubujyanama mu bigo mpuzamahanga nka International Finance Corporation (IFC ), Umushinga wo guhuza imisoro muri EAC n’ibindi.
Kuri ubu yakoraga nk’impuguke ishinzwe igenamigambi n’iterambere ry’ikigo mu kigo cy’ababaruramari b’umwuga mu Rwanda, (ICPAR).
Yagiye mu nama z’ubutegetsi z’ibigo bitandukanye mu Rwanda nko muri Banki Itsura Amajyambere (BRD), Ishami rishinzwe ubuvuzi mu gisikare (MMI) no mu Kigo cy’Igihugu gishinzwe Ubuzima (RBC).
Murangwa asanze Nkusi Juvenal w’ishyaka PSD, wamaze gutorerwa guhagararira Ihuriro ry’imitwe ya Politiki muri Sena.
",https://m.igihe.com/politiki/article/murangwa-hadidja-yatowe-nk-umusenateri-uhagararariye-imitwe-ya-politiki,Politics
Uko u Burundi na Uganda byafashije Kayumba Nyamwasa kurema umutwe wa gisirikare muri RDC,"Kuri uyu wa Gatatu tariki ya 2 Ukwakira, mu rukiko rwa gisirikare i Nyamirambo hatangiye urubanza ruregwamo abantu 25 bashinjwa ibyaha bitandukanye bishingiye gukorana n’umutwe w’iterabwoba wa RNC uyoborwa na Faustin Kayumba Nyamwasa n’indi mitwe itemewe.
Kuri uyu wa Gatatu tariki ya 2 Ukwakira, mu rukiko rwa gisirikare i Nyamirambo hatangiye urubanza ruregwamo abantu 25 bashinjwa ibyaha bitandukanye bishingiye gukorana n’umutwe w’iterabwoba wa RNC uyoborwa na Faustin Kayumba Nyamwasa n’indi mitwe itemewe.
Abo bantu biganjemo abanyarwanda, bayobowe na Rtd Maj Habib Mudathiru, bakurikiranyweho ubufatanyacyaha mu kwinjira mu mutwe w’ingabo utari ingabo zemewe n’igihugu; ubugambanyi mu cyaha cyo kugirira nabi ubutegetsi buriho, kugirana umubano n’izindi nzego za leta zo mu mahanga hagambiriwe gushoza intambara no kurema umutwe w’abagizi ba nabi.
Ibyaha bashinjwa n’ubushinjacyaha, bigaragaza neza uruhare ibihugu by’u Burundi na Uganda byagize mu ishingwa ry’umutwe wa gisirikare ushamikiye ku ihuriro P5 rigizwe n’amashyaka atemewe mu Rwanda nka RNC, FDU Inkingi, PDP Imanzi, PS Imberakuri na Amahoro People’s Congress.
Ibyo ubushinjacyaha bwagaragaje bihuye n’ibyatangajwe n’impuguke za Loni mu mpera z’umwaka ushize, ubwo zasohoraga raporo igaragaza ko muri Repubulika Iharanira Demokarasi ya Congo hari umutwe w’inyeshyamba wa Kayumba Nyamwasa ugamije guhungabanya umutekano mu Rwanda.
Iyo raporo yavugaga ko Kayumba Nyamwasa afite umutwe w’inyeshyamba zikorera mu misozi ya Fizi na Uvira muri Kivu y’Amajyepfo. Uwo mutwe ugizwe n’abagera kuri 400, uyobowe na Shaka Nyamusaraba wahoze ayoboye inyeshyamba za Gomino, ukaba ukoresha intwaro ziturutse mu Burundi n’ubundi bufasha bavana muri Uganda.
Kayumba yafashijwe gushinga umutwe w’inyeshyamba

Umushinjacyaha yavuze ko Rtd Major Habib Mudathiru yahunze u Rwanda akajya muri Uganda, agezeyo ahurirayo n’uwitwa Maj Robert Higiro wahoze mu ngabo z’u Rwanda akaba umwe mu bagize RNC, amugira inama yo gushaka ibyangombwa by’impunzi kugira ngo abone umutekano.
Ngo ibyangombwa yarabishatse ku manyanga arabibona, ajyanwa kuba mu nkambi y’impunzi iri mu gace ka Arua.
Higiro yaje kugaruka guhura na Mudathiru, amubwira ko yavuganye na Kayumba Nyamwasa uyobora RNC, akamubwira ko bagiye kubaka igisirikare ndetse bamaze kubona ibirindiro muri RDC.
Higiro yafashe Mudathiru amuhuza na Capt Bagumya Apollo muramu wa Kayumba Nyamwasa. Yamuhuje kandi n’uwitwa Sunday Charles (uyu raporo ya Loni yagaragaje ko ari we washakiraga abarwanyi umutwe wa Kayumba ari i Bujumbura) yazanye na Sibo Charles wahoze ari Capt muri RDF.
Bamaze kunoza umugambi, mu 2017 Sibo Charles na Mudathiru batorotse inkambi bagera i Mbarara, bahita bafashwa n’Urwego rw’Iperereza rwa Uganda ngo bagere i Burundi banyuze muri Tanzania, bafashijwe na Capt Johnson ukorera urwego rushinzwe ubutasi mu gisirikare cya Uganda (CMI) , wabashyize mu modoka afite n’imbunda, bagera ku mupaka wa Tanzania banyuze Kikagati.
Berekeje i Bujumbura barindiwe umutekano, babagejeje i Bujumbura babaha icumbi muri Hotel Transit, ari naho hacumbikirwaga abantu benshi bajya muri RNC.
Nyuma ngo Kayumba Nyamwasa yahamagaye Sibo Charles na Major Mudathiru kuri Skype, ababwira ko mu mwanya babonana n’abayobozi ba Gisirikare mu Burundi, ati “Muvugane bikeya kuko ibyinshi twarabirangije.""
Ngo yababwiye ko bahabwa imbunda n’amasasu, bakerekwa inzira yo gucishamo abasirikare bato b’Abanyarwanda bari i Burundi, n’inzira yo kunyuzamo abarwayi igihe badashoboye kuvurirwa mu nkambi.
Ni nako byagenze kuko mu kanya gato bahuye na Colonel Ignace Sibomana na Major Bertin bari kumwe na Colonel Nyamusaraba, Umunyamulenge uyobora umutwe witwara gisirikare wa Ngomino ari na we wahawe kuyobora ingabo za Kayumba.
Mu kiganiro bagiranye, ngo bemeranyije ko imyitozo ya P5 igizwe ahanini n’abanyarwanda, bazajya bakora imyitozo biyitiriye Ngomino ya Col Nyamusaraba, mu gihe bazaba babaye benshi bakazabona kujya mu nkambi yabo.
Nyuma y’icyumweru kimwe iyo nama ibaye, ngo Colonel Sibomana na Maj Bertin, bahaye imodoka n’uburinzi igikundi cya Major Mudathiru n’abasirikare bato bari kumwe, babageza ku kiyaga cya Tanganyika, bambukira mu bwato bagera muri RDC. Bagezeyo baje kwakirwa n’abandi basanzweyo.
Mbere yo kwinjira muri RDC, ngo bahawe imbunda zo mu bwoko bwa SMG 13, LMG 3, MMG 1 n’ibikarito by’amasasu ya SMG 4, na sheni z’amasasu ya NMG 3.
Umushinjacyaha yavuze ko nyuma yo gushinga P5, Kayumba yaje kugira Colonel Nyamusaraba umuyobozi w’ibikorwa byose, yungirizwa na Sibo Charles, Habib Mudathiru ashingwa ibikorwa n’imyitozo, Semahurunguru ashingwa iperereza na Politiki, uwitwa Richard ashingwa ubutegetsi n’ibikoresho, Olivier ashingwa imari.
Nyuma ngo Kayumba yahamagaye Mudathiru kuri telefoni ikoresha icyogajuru, amusaba ko batekereza uko bahindura aho bakorera, ashaka ko bava muri Kivu y’Amajyepfo bakajya ku mupaka wa Uganda, kuko babonaga u Burundi butabaha inkunga ihagije, ariko ngo muri Uganda babonaga ishobora kuba nyinshi.
Muri uwo mugambi, mu mafaranga bakoresheje, amadolari 12000 yoherejwe na Ben Rutabana kuri Western Union i Bujumbura, Richard ajya kuyabikuza.
Muri Gicurasi uyu mwaka niho ba barwanyi ba Kayumba bimutse, bageze Kalehe baza guhura n’umutwe wa MRCD iyoborwa na Gen Irategeka Wilson, bababwira ko ngo bo batangiye akazi muri Nyungwe.
Bamaze kuruhuka ngo bakomeje urugendo ""rutabahiriye na gatoya,"" kuko bageze muri Gatoyi i Masisi, bahuye n’ibico byinshi by’ingabo za Congo, FARDC, bararaswa, aribwo bamwe bafatwaga abandi bishyikiriza ingabo za Loni ziri mu Burasirazuba bwa Congo, Monusco.
Umushinjacyaha yavuze ko abashoboye kurokoka bagiye bamanika amaboko ku matariki atandukanye, kugeza ubwo Leta ya Repubulika Iharanira Demokarasi ya Congo yabashyikirije u Rwanda.
Ubuhamya ubushinjacyaha bwagaragaje, bushingiye ku iperereza bwakoze n’inyandiko mvugo z’abashinjwa ibyaha.
Ibyagaragajwe bihura n’ibya raporo y’impuguke za Loni, kuko nayo ivuga ko intwaro, ibiryo, imiti n’imyambaro byose uwo mutwe wakoreshaga bituruka i Burundi.
Raporo ivuga ko uwo mutwe wari waragabanyijwemo batayo eshatu, iyitwa Alpha, Bravo na Delta, buri imwe ikaba igizwe n’abarwanyi basaga 120.
",https://m.igihe.com/politiki/article/uko-u-burundi-na-uganda-byafashije-kayumba-nyamwasa-kurema-umutwe-wa-gisirikare,Politics
Urukiko rw’Ikirenga rwanze Uwamurera Salama wari uherutse gutorerwa kuba umusenateri,"Urukiko rw’Ikirenga rwandikiye Ihuriro ry’Imitwe ya Politiki yemewe mu Rwanda ruyimenyesha ko rwanze kwemeza Uwamurera Salama uherutse gotorwa n’iryo huriro ngo yinjire muri Sena.
Urukiko rw’Ikirenga rwandikiye Ihuriro ry’Imitwe ya Politiki yemewe mu Rwanda ruyimenyesha ko rwanze kwemeza Uwamurera Salama uherutse gotorwa n’iryo huriro ngo yinjire muri Sena.
Urukiko rw’Ikirenga rwagaragaje ko Uwamurera nta bunararibonye afite bwo kuba umusenateri.
Umuvugizi Ihuriro ry’Imitwe ya Politiki yemewe mu Rwanda, Depite Mukabunani Christine yabwiye IGIHE ko bandikiwe bamenyeshwa ko Uwamurera atemerewe kuba umusenateri.
Yagize ati “Yego nibyo. [Bamwanze] kuko adafite ubunararibonye buhagije. Igikurikiraho ni ugutora undi, turi gutegura inama ejo bundi kuwa Kane.”
Kuwa 19 Nzeri nibwo Ihuriro ry’Imitwe ya Politiki mu Rwanda ryatoye Nkusi Juvénal wo mu Ishyaka riharanira Demokarasi n’Imibereho Myiza y’Abaturage (PSD) na Uwamurera Salama wo mu Ishyaka Ntangarugero muri Politiki (PDI) nk’abazarihagararira muri Sena.
Uwamurera asanzwe ari Umunyamabanga wa PDI yakoze imirimo itandukanye mu Karere ka Rusizi mu gihe cy’imyaka icumi.
IGIHE yabajije Mukabunani impamvu batoye Uwamurera batabanje kureba ko afite ubunararibonye buhagije, asubiza ati “Urukiko bo bafite ubushobozi burenze ubwacu, ni nayo mpamvu tuboherereza dosiye ngo bayisuzume. Twe turatora dukurikije uko ishyaka ryamwamamaje, hanyuma urukiko tukarusaba ngo rumwemeze. Ubwo rero mu bushishozi bwabo nyine ni uko babibonye.”
Yavuze ko nta gikuba cyacitse kuko urukiko rw’Ikirenga rwakoze akazi karwo.
Mukabunani yavuze ko mu matora yo gushaka usimbura Uwamurera, amashyaka yose agize Ihuriro afite uburenganzira bwo gutanga umukandida, ko atari itegeko ko undi azava muri PDI.
Ingingo ya 107 y’Itegeko Ngenga rigenga amatora ivuga ko kugira ngo umuntu atorerwe kuba cyangwa agirwe Umusenateri, agomba kuba ari Umunyarwanda w’indakemwa kandi w’inararibonye; kuba afite nibura impamyabumenyi ihanitse cyangwa ihwanye na yo cyangwa yarakoze imirimo yo mu rwego rwo hejuru muri Leta cyangwa mu bikorera.
Agomba kandi kuba atarambuwe n’inkiko uburenganzira mbonezamubano n’ubwa politiki; kuba afite nibura imyaka mirongo ine y’amavuko; kuba atarakatiwe ku buryo budasubirwaho igihano cy’iremezo kingana cyangwa kirenze amezi atandatu kitahanaguweho n’imbabazi z’itegeko cyangwa ihanagurwabusembwa.
",https://m.igihe.com/politiki/article/urukiko-rw-ikirenga-rwanze-uwamurera-salama-wari-uherutse-gutorerwa-kuba,Politics
"Umwiryane, gucikamo ibice n’umuvumba w’amarira; ibyaranze imyaka 8 RNC imaze ishinzwe","Imyaka umunani irihiritse umutwe wa RNC uvutse. Abawushinze barimo Patrick Karegeya, Kayumba Nyamwasa, Théogène Rudasingwa na Gahima Gérald hamwe n’abiyemeje kubayoboka muri iyi myaka banyuze mu bigeragezo byinshi byaje kubaviramo inzira y’umusaraba, birangira bamwe bakuwemo umwuka, abandi bukana inabi, bacitsemo ibice ku buryo umugambi bari bafite kuri ubu wababereye nk’ibya wa wundi wagerageje gukama ikimasa.
Imyaka umunani irihiritse umutwe wa RNC uvutse. Abawushinze barimo Patrick Karegeya, Kayumba Nyamwasa, Théogène Rudasingwa na Gahima Gérald hamwe n’abiyemeje kubayoboka muri iyi myaka banyuze mu bigeragezo byinshi byaje kubaviramo inzira y’umusaraba, birangira bamwe bakuwemo umwuka, abandi bukana inabi, bacitsemo ibice ku buryo umugambi bari bafite kuri ubu wababereye nk’ibya wa wundi wagerageje gukama ikimasa.
 Imvo n’imvano y’Imiborogo no gucikamo ibice muri RNC.
 Museveni, Papa mushya muri batisimu w’abarwanya u Rwanda.
 RNC mu runana na Chieftency of Military Intelligence ya Uganda mu gukorera iyicarubozo Abanyarwanda.
 Impamvu Rudasingwa yatutse Kayumba kuri nyina!
 FARDC yasongeye RNC mu mashyamba ya Congo.
RNC abayishinze bavugaga ko ari ihuriro ry’abanyarwanda rigamije impinduka mu Rwanda binyuze mu nzira z’amahoro. Ujya gushingwa, wari urangajwe imbere n’abagabo bane, bose bafite ikintu kimwe cyangwa bibiri bahuriyeho.
Théogène Rudasingwa, Kayumba Nyamwasa, Gérald Gahima, na Patrick Karegeya nibo bari ku ruhembe rw’ishingwa rya RNC mu 2010, umugambi wabo bawunogereza muri Leta Zunze Ubumwe za Amerika, batangira ibikorwa ubwo.
Mu bandi harimo kandi nka Jérôme Nayigiziki, Gervais Condo, Jonathan Musonera, Joseph Ngarambe, Dr. Emmanuel Hakizimana na Jean Paul Turayishimye.
Iri huriro ryabo baritangirije mu Mujyi wa Bethesda muri Leta ya Maryland, aho bari bihaye intego yo “kuzana impinduka za politiki mu Rwanda” nk’uko bigaragara mu mahame remezo n’imirongo ngenderwaho bari biyemeje icyo gihe iganisha ku cyo bitaga “u Rwanda rushya”.
Icyita rusange ku bashinze RNC
Bane mu bari ku isonga ry’abashinze RNC bose babaye mu buyobozi bukuru bw’u Rwanda, babuvamo ku mpamvu zinyuranye, buri wese azinga utwangushye agana iy’ubuhunzi.
Kayumba Nyamwasa yigeze kuba Umugaba Mukuru w’Ingabo, Théogène Rudasingwa yabaye Ambasaderi w’u Rwanda muri Leta Zunze Ubumwe za Amerika n’Umuyobozi mu Biro bya Perezida wa Repubulika; Gérald Gerald yabaye Umushinjacyaha Mukuru ndetse n’Intumwa Nkuru ya Leta na Patrick Karegeya wigeze gushingwa ubutasi mu gisirikare.
Bashinze uyu mutwe batanguranwa n’igihe kugira ngo bajijishe amahanga bikinze inyuma y’ishusho y’abatavuga rumwe na Leta, kuko u Rwanda rwari ruri kubakurikirana ku byaha bitandukanye.
Mu 2011, Urukiko rwa Gisirikare rwakatiye Kayumba na Rudasingwa igifungo cy’imyaka 24 no kwamburwa impeta za gisirikare. Gahima na Patrick Karegeya bo bahanishwa igifungo cy’imyaka 20.
Tumenyereye ko abashinga imitwe ya politiki baba baharanira demokarasi n’amahame y’uburenganzira bwa muntu, ariko usesenguye neza aba bane bo bari bahuriye ku kindi kintu gikomeye kuri bo, ariko kinasekeje ku rundi ruhande: Kwijundika Kagame.
Impamvu bashingiraho zabonwa na buri wese, kuko akenshi hari ubwo abantu bakosa, ababakuriye bagerageza kubasubiza mu murongo, aho kurakara ku bwo gukosa, bakarakara ku bwo gukosorwa. Ni ko byagenze kuri aba bagabo bane.
Bavuye i Kigali bakwepa! Kibuno mpa amaguru…
Senateri Tito Rutaremara ni umwe mu bantu bazi neza iby’aba bagabo kuko bakuze ababona, baba abayobozi muri leta imwe ndetse banahura kenshi.
Muri Nzeri 2010, yigeze kuva imuzi impamvu zagiye zituma bafungwa, icyo gihe we yari akiri Umuvunyi Mukuru mbere y’uko aba Umusenateri.
Karegeya yafashe inzira y’ubuhinzi avuye muri Gereza, bivugwa ko icyo gihe yari amaze umwaka umwe afunguwe azira gusuzugura abamukuriye, niko guhita yerekeza iya Uganda ahari ababyeyi be, ararorongotana agera muri Afurika y’Epfo.
Ibya Gahima Gérard byo ni birebire uhereye ku buryo uyu mugabo wize amategeko yinjiye mu myanya y’ubuyobozi bukuru mu rwego rw’ubutabera; ibyo byo ni ibindi bindi ntitwabigarukaho ngo tubirangize.
Mbere y’uko nawe ava mu Rwanda, yari mu nkiko na BCR kubera gufata imyenda mu buryo bw’uburiganya, aho ngo hari umwenda yanditse ku mubyeyi we (nyina) kandi arengereje imyaka 70 y’amavuko, bikaba byari binyuranije n’amategeko.
Rudasingwa nawe ntari kure aha, abazi ibye neza bamwibukira ku buriganya mu iyubakwa ry’ibikorwa remezo bikomeye birimo na Hotel Intercontinental (Serena tubona ubu), ifaranga ryaratikiriye karahava abigizemo uruhare.
Yari ageze ku kigero cyo kwandika imitungo ku bantu batari bo, byigeze no gutuma afungwa, acitse umunyururu, nawe ayabangira ingata.
Ni uko byagenze no kuri Kayumba Nyamwasa, nawe wakoze amakosa akomeye mu gisirikare, bikiyongeraho ibijyanye no kwigwizaho imitungo, ku buryo iyo badakomwa mu nkokora ugereranyije na apeti [appetit/appetite] bari bafite, aba bagabo magingo aya baba bihariye nka 3/10 cy’ubukungu bw’u Rwanda ahari!
Icengezamatwara no guhuzagurika bitewe no kubura umurongo
RNC ikimara kujyaho, yatangiye gushaka uko igaba amashami hirya no hino, ikora ku bantu bose bavuye mu Rwanda bahunga ubutabera n’abandi b’imburamukoro batuye iyo mu mahanga, basobanurirwa ko ariyo makiriro babonye, maze amashyushyu aba menshi, uwari ufitiye u Rwanda umutima mubi, awukuba kabiri.
Uhereye muri Amerika ukagera muri Afurika, hose bagiye bahashyira abayobozi. Urugero nko muri Afurika y’Epfo, umuhuzabikorwa yari Abdallah Seif Bamporiki, Robert Mukombozi ari ushinzwe Australia, Rudasingwa Alexis areberera u Bubiligi, Jean Pierre Mushimiye ari mu Bwongereza, Patrick Uwalilaye muri Canada, Eugène Munyangoga muri Denmark n’ahandi gutyo.
Byarakomeje maze bigera no mu kwiyegereza indi mitwe n’amashyaka atemewe mu Rwanda nayo agamije inabi ku gihugu maze bunga ubumwe ariko bwari bufite ikindi buhatse.
Mu 2012 RNC yatangiye imikoranire na FDU-Inkingi ya Ingabire Victoire wari ufungiye mu Rwanda, icyo gihe igikorwa byose byagenzurwaga na Dr. Nkiko Nsengimana wari Umuhuzabikorwa wayo.
Nyuma yaho yiyunze n’indi mitwe irimo Amahoro PC, PS-Imberakuri igice cya Ntaganda Bérnard, PDP-Imanzi n’indi nkuko byanagaragajwe na raporo ya Loni ya 2018 ko bafite umutwe bahuriyeho wa P5; bose intego yari uguteza umutekano n’imvururu mu gihugu, bahungabanya umutekano.
Bashatse imbaraga ahantu hose, ndetse mu minsi ishize mu 2017 havuzwe imikoranire ya RNC ya Kayumba na Diane Rwigara bashaka kureba uko bateza umwuka mubi mu baturage bifashishije akarimi n’ikimero by’umukobwa.
Kutumvikana, kuryana no gucikamo ibice
Iri huriro nk’uko ryiyita, uko iminsi yagiye isimburana, ryatangiye kuzamo urunturuntu. Byatangiriye ku rupfu rwa Patrick Karegeya mu mpera za 2013, bisa n’aho abari bawugize babuze igice kimwe cy’umubiri kuko yari umuntu uzi gucengera dore ko ariwe wabafashije kugera kuri Jakaya Kikwete wayoboraga Tanzania.
Nyuma y’aho gato, ku ya Mbere Nyakanga 2016 n’ibyo bikomere bitarakira, Kayumba na Rudasingwa barashwanye karahava. Bijya binavugwa ko Rudasingwa yigeze gutuka Kayumba ibitutsi bikomeye umuntu atatinyuka kwandika binavamo ugicikamo kabiri k’uyu mutwe.
Kayumba nk’uwabaye umusirikare ukomeye yari ashyigikiwe n’abandi babaye abasirikare, hanyuma Rudasingwa nawe afite abasivili bamuri inyuma. Uko niko bakoraga.
Muri Nyakanga 2016, Rudasingwa yanditse avuga ko uyu mutwe wasubiye inyuma ku buryo budasanzwe mu myaka itanu yari ishize, ukagira “ubuyobozi bubi butigeze bubaho”.
Inyandiko ye yo ku ya 1 Nyakanga 2016, yavugagamo ibintu biteye ubwoba bisa naho umuriro wakaga muri RNC, binagaragaza uburyo iri huriro ridafatika.
Rudasingwa yashyize Kayumba mu majwi ko yashinze agatsiko k’Abatutsi bahoze mu gisirikare kahawe kuyobora RNC nubwo ubuyobozi bwari busanzweho bwageragezaga kugatesha agaciro, ku buryo bisa “nk’aho Kayumba yaremeye ishyaka mu rindi.”
Kayumba nawe yashinjaga Rudasingwa ko hari agatsiko yashinze agamije kumuvana ku buyobozi bwa RNC ubwo yari akiyiyoboye cyane cyane mu myaka ibiri yari ishize, akamushinja kumusuzugura, kumutuka n’ibindi yavuze ko atari agishoboye kwihanganira.
Muri make, icyari kiriho icyo gihe ni ukuvuga ngo ni inde uyoboye hano, umusirikare ati “Sio maombi ni Order”, umusivili nawe ati “ntukange”. Ubwo bakizwa na nde ? Iminsi!
Gucikamo ibice kwa RNC n’ivuka rya New RNC
Kayumba Nyamwasa tariki 26 Nyakanga 2016, yashyize hanze ibibazo bivugwa muri RNC, ubuhemu bwa Rudasingwa washakaga gusenya iryo shyaka biciye mu gukurura amacakubiri ashingiye ku moko no gushaka kuryigarurira biciye mu kwanga amatora n’ibyayavuyemo.
Ubu bwumvikane buke bwatumye Rudasingwa amwiyomoraho, ashinga umutwe we yise New RNC, ajyana n’abari bamushyigikiye b’abasivili, abasirikare basigara mu rundi ruhande muri RNC ya Kayumba.
Yahise ashyiraho Komite y’agateganyo yo kuyobora New RNC mu gihe cy’iminsi 30 aho we yari Chairman, umwungirije ari Joseph Ngarambe naho Umunyamabanga ari Jonathan Musonera.
Bahise biyemeza kandi kwitandukanya n’umuntu uwo ariwe wese ushyigikiye Kayumba ndetse wemera amatwara ye.
Kayumba-Rudasingwa: Inkoni mu cyico
Kayumba na Rudasingwa ntibakunze guhuza na busa, buri wese yabaga ahiga undi, ashaka uko yamubirindura, ubundi ibindi bikazaza nyuma.
Kayumba yigeze gushinja Rudasingwa agasuzuguro, kutitabira inama kimwe no kwikanyiza.
Kayumba mu 2016 yiyemereye ko RNC yugarijwe n’ibibazo, Rudasingwa we yavuze ko ari ishyaka ryasabitswe n’urwango rushingiye ku moko, kudashyira hamwe n’ibindi.
Yavuze ko Rudasingwa yihutiye kubigaragaza mu itangazamakuru nyamara ngo we n’abo bafatanyije kwiyomora kuri Kayumba bagiye bakora ibikorwa bibi bakingirwa ikibaba.
Kayumba ati “Hari ibikorwa bibi bagiye bakora, twabagiriye ibanga ariko bo ntibaritugirira, n’ubu hari ibyo tutavuga kandi si uko bidahari, si uko tutabizi.”
Mu myaka yamaze muri RNC, Dr Rudasingwa ngo ntiyigeze ashyigikira demokarasi, atinya ko azasimburwa ku mwanya w’umuhuzabikorwa.
Abateruzi b’ibibindi muri RNC
Imvugo “Abateruzi b’ibibindi” yumvikanye igarukwaho kenshi na Twagiramungu Faustin, ashaka kuvuga abagaragu b’abandi. Muri RNC yakoreshwaga ku bantu badafite ijambo, Rudasingwa akabagereranya n’“abahutu” avuga ko bapfukiranywe n’agatsiko ka Kayumba.
Mu 2016 ihangana ryari rikajije umurego, Kayumba yigaramye utwo dutsiko ashinja Dr Rudasingwa ingengabitekerezo y’amoko n’igitugu no kwifashisha imvugo zigamije gutera ubwoba ndetse no kubiba urwango.
Ati “Igihe utangiye kuvuga ngo agatsiko k’Abatutsi bahoze ari abasirikare […] Ndetse umuntu umwise umwanzi w’abandi bantu, ugahindukira ngo agatsiko k’abateruzi b’abahutu. Izo mvugo zituma ibintu by’ubwoko bihabwa agaciro katari ko.”
Yongeye ati “Guhaguruka ukavuga ko uriya ntacyo avuze, ngo ni umuteruzi w’ibibindi ni agatsiko [...] Niba turi abanyagatsiko ntacyo bitwaye abo twasigaranye nabo bazaduhabura, ubwo butsiko buhagarare.”
Mu magambo ye yo ku wa 26 Nyakanga 2016, Kayumba yavuze ko “niba turi abateruzi b’ibindi ubwo bazatureka noneho dukore akazi, kuko bizeye ngo bamwe ni abaporofeseri, abandi ni abaganga, ariko kwita abantu abateruzi b’ibibindi mbona birimo gukabya. Hakwiye kubaho kubahana.”
Umunyenga w’intebe y’ubuyobozi wakongeje urwango ku bwa ‘Parrain’ Kikwete
Mbere y’uko Karegeya akurwamo umwuka, yari yaraceberegese agera kure, ahura na Perezida Zuma na Kikwete abagezaho igitekerezo cy’uyu mutwe wabo.
Kuri we ntibyari bigoye nk’umuntu wigeze gushingwa ubutasi mu gisirikare kuba yagera kuri aba bakuru b’ibihugu akaba yababwira icyo ashaka.
Bafashijwe na Kikwete wari ufite umugambi wo guhuza imitwe yose irwanya u Rwanda, ngo ikorere hamwe ariko icyakurikiyeho ni cyo gikomeye.
Abo muri RNC bariye akara ba Twagiramungu Faustin, Rusesabagina [nubwo yaje kubakubita icya semuhanuka], BEM Habyarimana Emmanuel wari ufite inshuti nyinshi muri FDLR, n’abandi bashaka gukora ihuriro ry’iyo mitwe yose n’amashyaka.
Ntibyatinze, kidobya ngo ba! Twagiramungu, Kayumba na buri wese wari ukomeye muri iryo huriro, yakoze ku isuti rye riteye agapasi, yitegura gusingira intebe y’ubuyobozi. Ubwinshi bw’abashakaga kuyobora bwari nka bimwe tujya tuvuga by’isoko n’amaduka ariko biza kurangira habuze n’umwe uyegukana kubera urupfu rwa Karegeya.
Yari umwe mu bantu bazi gutera igipindi unakunda gushyenga cyane bituma umugambi wose wari uhari ukendera, buri wese asubira mu mwanya we ibyo kwihuza birangira bityo nyuma bagenda bavuga uburyo batandukanye.
Kayumba yigeze kuvuga ko Rusesabagina yavuye muri uyu mugambi avuga ko burundu asezeye politiki, ubu amushinja kubeshya kuko yavuye muri RNC, agakomereza umurongo we muri FLN yarimo Nsabimana Callixte wamenyekanye nka Sankara.
Umuvumba w’amarira muri RNC
Mu myaka umunani RNC ishinzwe, amarira yatembye muri uyu mutwe inshuro nyinshi. Amarira ya mbere yatembye ubwo Patrick Karegeya yari amaze gukurwamo umwuka. Uyu yasaga nkaho ari we wahuzaga abasivili n’abasirikare, yumvirwaga na Kayumba ndetse na Rudasingwa.
Urupfu rwe rwavuzweho byinshi, bashyira mu majwi u Rwanda ko arirwo rubiri inyuma ariko habuze ikimenyetso na kimwe kibigaragaza. Gusa abasesenguzi bakunze gusobanura uburyo Karegeya yari afite ibibazo impande n’impande.
Andrew Mwenda nyuma y’urupfu rwa Karegeya yavuze uburyo uyu mugabo yashwanye n’umuhanzi w’ikirangirire Jean Christophe Matata amuziza kumuteretera ikizungerezi bari bacuditse, nyuma birangira Karegeya acuze umugambi wo kwivugana Christophe Matata binyuze mu gushyira ikinini mu kinyobwa cye.
Urupfu rwa Matata bigizwemo uruhare na Karegeya ngo rushobora kuba rwarakongeje uburakari, maze abashaka guhorera uyu muhanzi nabo bapanga kwivugana Karegeya.
Ikindi Afurika y’Epfo ni igihugu kibamo ubugizi bwa nabi ku rugero rwo hejuru. Iza mu bihugu bya mbere ku Isi biberamo ibikorwa by’ubugizi bwa nabi aho icyegeranyo cya Global Peace Index cyo mu 2018 kigaragaza ko ari iya 125 ku Isi mu 165 bitekanye.
Ku bijyanye n’impfu za hato na hato zitewe n’ibikorwa by’ubugizi bwa nabi, Afurika y’Epfo yashyizwe mu bihugu 10 ku Isi ziganjemo cyane.
Polisi ya Afurika y’Epfo mu 2018 yagaragaje ko ubwicanyi bukomeje gufata indi ntera kuko nibura ku munsi hapfa abantu 57 biciwe mu bikorwa nk’ibi by’ubugizi bwa nabi.
Ibikorwa by’ubugizi bwa nabi muri iki gihugu bishyira Afurika y’Epfo ku mwanya wa 15 ku Isi mu bihugu bihomba akayabo kubera ibi bikorwa aho nibura itakaza 24% by’umutungo mbumbe w’igihugu. Amakimbirane ashingiye ku bukungu ni yo aza ku isonga mu bituma ubugizi bwa nabi bukaza umurego muri Afurika y’Epfo.
Mu minsi ishize kandi undi muntu wahoze muri RNC Nkurunziza Camille yishwe arashwe mu bushyamirane na Polisi ya Afurika y’Epfo.
Kwisuganya kw’abarwanya Leta mu mutwe mushya w’iterabwoba P5
Nyuma yo gupfunda imitwe impande zose bagakama ikimasa, Kayumba n’andi mashyaka bihurije hamwe bashinga umutwe witwa P5 wari ushyigikiwe na Perezida Museveni na leta y’u Burundi kugira ngo barebe uko bagera ku mugambi wabo wo guhungabanya umtutekano w’u Rwanda.
Tariki 18 Ukuboza 2018, Itsinda ry’inzobere za Loni zikora iperereza ku mutekano mu Burasirazuba bwa Repubulika Iharanira Demokarasi ya Congo, ryashyikirije Komite y’Akanama ka Loni gashinzwe umutekano raporo y’ibyo zabonye.
Muri iyo raporo zise ‘Midterm report of the Group of Experts on the Democratic Republic of the Congo’, impuguke zivuga ko inyeshyamba za Kayumba Nyamwasa zikorera mu misozi ya Fizi na Uvira muri Kivu y’Amajyepfo.
Izo zari zibumbiye mu mutwe wiswe P5 izwi nk’impuzamashyaka irwanya Leta y’u Rwanda, ibumbiye hamwe FDU Inkingi ya Ingabire Victoire, Amahoro PC; RNC, PDP-Imanzi na PS Imberakuri, igice cya Ntaganda Bérnard.
Kugeza muri Nzeri 2018, uwo mutwe wari ugizwe n’abagera kuri 400, uyobowe na Shaka Nyamusaraba wahoze ayoboye inyeshyamba za Gomino, ukoresha intwaro n’ibindi byangombwa byose bituruka mu Burundi nubwo hatashyizwe hanze ababibaha.
Abahoze muri uwo mutwe babwiye inzobere za Loni ko abawugize ari abanyamahanga benshi baturuka mu Rwanda ndetse n’abanye-Congo b’Abanyamulenge.
Bavuze ko Kayumba Nyamwasa asura ako gace inshuro nyinshi. Mu kureshya abinjira muri uwo mutwe ngo hifashishwa kubahamagara kuri telefone, guhura nabo amaso ku maso ndetse no gukoresha imbuga nkoranyambaga. Nibura kwinjiza abarwanyi byabaga rimwe mu kwezi, mu mezi umunani ya mbere ya 2018.
Raporo ivuga ko uwo mutwe wagabanyijwemo batayo eshatu, iyitwa Alpha, Bravo na Delta, buri imwe ikaba igizwe n’abarwanyi bagera kuri 120.
Raporo ya Loni ishimangira ko ko intwaro, ibiryo, imiti n’imyambaro byose uwo mutwe ukoresha bituruka i Burundi, ndetse igenda igaragaza n’ingero z’intwaro zinjijwe mu nyeshyamba ziturutse i Bujumbura.
Ishamaduko rya Museveni, Papa mushya muri batisimu w’abarwanya u Rwanda
Ubwo Museveni yataga mu matwi ko hari abisuganyiriza kugirira nabi u Rwanda, iryo jambo yaryakiranye ubwuzu maze abaha karibu ati rwose ni muze mwisanga mu rukari.
Uyu muyobozi guhera mu 2017 yatangiye gufasha mu buryo bweruye umutwe wa RNC n’abandi wafatanya nawo, abaha karibu muri Uganda ndetse agira n’uruhare mu bikorwa bigamije gutuma ubona abayoboke.
Urwego rushinzwe Iperereza mu Gisirikare nirwo rwabaye ku isonga muri ibyo bikorwa byo gusohoza ubutumwa bw’Umukuru w’Igihugu, rutangira gushakira hasi hejuru uwo ariwe wese waba wifuza kujya mu myitozo ya RNC i Minembwe muri RDC kugira ngo azatere u Rwanda.
Mu Ukuboza 2017, abasore 40 bafashwe bafite ibyangombwa by’inzira bya Uganda by’ibihimbano bagiye kwinjira muri RDC mu nkambi za RNC. Polisi ya Uganda itari izi umugambi wa sebuja ifatanyije n’iya Tanzania niyo yapfubije urugendo rwabo.
Uko iminsi yagiye igenda kandi, ni ko Museveni yarushijeho kwerura, akagaragaza uruhande ahagaze mu bufatanye n’iyi mitwe. Ibaruwa ye yo muri Werurwe 2019 yakuye igihu kuri ibi byose kuko nawe yiyemereye uruhare rwe.
Yandikiye Perezida Kagame amubwira ko yahuye na Mukankusi Charlotte ushinzwe dipolomasi muri RNC, agiye kubihuhura avuga ko byari nk’impanuka.
Muri make ni nk’aho Museveni yari ari kugenda n’amaguru mu muhanda wa Jinja, agahura n’umugore witwa Mukankusi yihitira, bakaganira.
Gusa ariko si ko byagenze, uyu mugore yakiriwe mu Biro by’Umukuru w’Igihugu, aganira umwanya munini na Museveni, ndetse bivugwa ko yamugejejeho umugambi wabo wo kugirira nabi ubutegetsi bw’u Rwanda undi akamwizeza ubufasha amubwira ngo ‘turikumwe’..
Bivugwa ko uyu mugore yamugaragarije ubufasha bamukeneyeho by’umwihariko kuba Uganda yashimangira umubano ifiyanye na Loni i New York ku buryo yatesha agaciro raporo y’impuguke za Loni yo ku wa 31 Ukuboza 2018 igaragaza isano iri hagati ya Guverinoma ya Museveni na RNC.
Si aba gusa, buri wese mu bavuye mu Rwanda ku mpamvu imwe cyangwa indi ariko utarwifuriza ineza, hamwe mu hantu yisanga ni muri Uganda. Ubu ba Rujugiro baratekanye baratimaje kuko ubucuruzi bwabo muri Uganda buhagarikiwe n’ingwe, Himbara David yahawe karibu mu itangazamakuru aho aba asebya u Rwanda nta rutangira n’abandi gutyo gutyo.
Uyu mwanya Museveni yafashe wo kuba Papa mushya wa Batisimu w’abarwanya u Rwanda, awusimbuyeho Jakaya Kikwete wari warahimbanishije ko ashaka kubona u Rwanda rugirana ibiganiro na FDLR.
Umunsi inyeshyamba za P5 zakubitiwe muri Congo n’ikintu kitazwi
Muri uko kwisuganya kwahereye mu 2017, abarwanyi muri RDC bagurirwa amatiliningi na bote, imyitozo iratangira igizwe n’insorensore zirenga 200 zirimo izaturutse muri Uganda zitazi n’ikipe ihanganye n’indi.
P5 ihuriwemo n’amashyaka atanu agamije kurwanya u Rwanda, yari yakajije imyitozo muri Congo, Museveni nawe akomeje gutanga ubufasha bwose yaba ubwo gushaka abajya mu bikorwa nk’ibyo.
Ku rundi ruhande, hari Congo nayo yari ifite umugambi wo gushaka uko yagarura amahoro mu gihugu cyayo cyabaye ikotaniro ry’imitwe yitwaje intwaro.
Muri Kamena uyu mwaka, Ingabo za RDC zateguye ibitero bikomeye byiswe ‘Tempête de l’Ituri’, bigamije kwirukana imitwe yitwaje intwaro yigaruriye uduce dutandukanye mu mashyamba ya RDC.
Amashusho yahise atangira gukwirakwira ku mbuga nkoranyambaga agaragaza ingabo za Leta ya Congo zisuka ibisasu biremereye ku birindiro by’imwe mu mitwe yitwaje intwaro ikorera muri aka gace ka Ituri.
Izi ngabo zari zifite indege za gisirikare n’ibisasu biremereye, zatangaje ko impamvu y’ibi bitero ari uguhiga no kwirukana imitwe yitwaje intwaro yigaruriye ibice bitandukanye by’iki gihugu.
Bishobora kuba aribyo byageze ku barwanyi ba P5 kuko bo ibyo bakorewe ntiwakeka ko ari ingabo za RDC zabikoze ahubwo wagira ngo ni ikiza cyangwa inkuba yabanyuzemo ikararika.
Gukubitwa inshuro kw’abarwanya leta y’u Rwanda ntabwo byageze muri P5 gusa kuko hari n’abafashwe bazanwa mu Rwanda nk’imizigo.
Muribuka Nsabimana Callixte wari wariyise Sankara, wigambaga ko yafashe Nyungwe mu biganza bye? Uyu wari wariyise umugaba mukuru w’ingabo za FNL ya Rusesabagina, yahizwe bukware, afatwa nta n’isasu ry’umuti rivuze, afatirwa muri za Comore, nyuma arahambirwa azanwa mu Rwanda nk’umuzigo.
Ibyago ntibyarangiriye aho, mu minsi mike ishize, Mudacumura Sylvestre nawe wari uyoboye FDLR yakubiswe n’ingabo za RDC apfana ikiyiko, abari abarwanyi be barabohwa bajyanwa muri gereza. Birashoboka ko n’abandi aricyo kibategereje. Tubitege amaso!
",https://m.igihe.com/politiki/article/umwiryane-gucikamo-ibice-n-umuvumba-w-amarira-ibyaranze-imyaka-8-rnc-imaze,Politics
Twagiramungu yibukijwe uko yarebaga FDLR icyoroshye none ikaba igeze aharindimuka,"Inyandiko ntisaza koko! Nyuma y’imyaka itanu, Twagiramungu Faustin wabaye Minisitiri w’Intebe w’u Rwanda nyuma ya Jenoside yakorewe Abatutsi mu 1994 ariko ubu akaba arwanya ubutegetsi bwarwo, yibukijwe amagambo yavuze ashimagiza umutwe wa FDLR ko azawugwa inyuma mpaka.
Inyandiko ntisaza koko! Nyuma y’imyaka itanu, Twagiramungu Faustin wabaye Minisitiri w’Intebe w’u Rwanda nyuma ya Jenoside yakorewe Abatutsi mu 1994 ariko ubu akaba arwanya ubutegetsi bwarwo, yibukijwe amagambo yavuze ashimagiza umutwe wa FDLR ko azawugwa inyuma mpaka.
Ku wa 12 Kanama 2014, Twagiramungu yagiye ku rukuta rwe rwa Facebook maze yandikaho amagambo agaragaza ko azagwa inyuma y’umutwe wa FDLR.
Icyo gihe yavugaga ko igihe cyose uyu mutwe uzaterwa, azazinga utwangushye nawe akajya ku rugamba kuwutabara. Icyo gihe yagize ati “FDLR niraswa, ntituzaba indorerezi, tuzayitabara”.
Muri iyi minsi uyu mutwe wugarijwe n’ikibatsi cy’amasasu y’Ingabo za FARDC ku buryo ejo bundi aha uwari Umuyobozi wayo Lieutenant General Sylvestre Mudacumura yiciwe mu gace ka Bwito mu Ntara ya Kivu y’Amajyaruguru.
Yishwe n’umutwe w’abasirikare badasanzwe ba FARDC wari wakurikiranye neza umenya aho aherereye, ni ko kumusangayo ndetse ahita yicanwa n’abo bari kumwe.
Amakuru ahamya ko ubwo FARDC yagwaga gitumo Gen Mudacumura, yicanwe n’abandi basirikare bari ibyegera bye barimo Col Serge, Col Soso Sixbert, uwari ushinzwe kumurinda akaba n’umunyamabanga we Maj Gaspard n’abandi. Hafashwe kandi abarwanyi 15.
Iki gitero cyakomye mu nkokora uyu mutwe, cyatumye benshi bakubita agatima ku magambo yatangajwe na Twagiramungu ko nihagira ikiwuhungabanya cyose, azawugwa inyuma. Bakekaga ko yaba yamaze gufunga za bote [inkweto] gikomando nawe agiye kuwurwanirira.
Ku mbuga nkoranyambaga ikiganiro cyabaye mu buryo busa no gutebya, abantu bereka Twagiramungu ko umutwe yiringiye udashinga, kandi ko uri mu marembera.
Nka Tom Ndahiro, yanditse ati “Bwana Faustin Twagiramungu, hashize imyaka itanu uvuze ko #FDLR niraswa utazaba indorerezi ahubwo uzatabara, waba ugeze he ngo udasanga byacitse kwa Mudacumura usigaranye ikiyiko gusa nka Komanda urwanisha ikiyiko (TheSpoonCommander). Uce no ku bandi nka Victoire Umuhoza cyangwa abayoboke be! Amahirwe masa!”
Bwana @FTwagiramungu, hashize imyaka itanu uvuze ko #FDLR niraswa utazaba indorerezi ahubwo uzatabara, waba ugeze he ngo udasanga byacitse kwa Mudacumura usigaranye ikiyiko gusa nka #TheSpoonCommander. Uce no ku bandi nka @VictoireUmuhoza cyangwa abayoboke be! Bon chance! pic.twitter.com/eBrTXLp2XR
— Tom Ndahiro (@TomNdahiro) September 20, 2019
Uwitwa Julius K.Rw we yagize ati “Sigaho umusaza atazagwa kuri runonko mu ishyamba”, mu gihe Ingabire Egidie Bibio we yasetse amagambo ya Twagiramungu agira ati “ Muzehe se ngo agiye gutabara!? Arasangayo ikiyiko gusa kuko ubanza cyarasigaye ku cyicaro cya FDLR.”
Kagabo Jacques ni undi watanze igitekerezo ku magambo ya Twagiramungu, aho yagize ati “Bwana Faustin Twagiramungu, a.k.a Rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.”
Bagabe Nshayija Steven we yavuze ko “intambara ya Twagiramungu se ko ari iy’amagambo, ubona ari iyihe yindi yarwana koko? Azavuga aruhe.”
Uwitwa Youssef na we yagaragaje ko Twagiramungu nta ntambara n’imwe yarwana itari iy’amagambo, ati “Twagiramungu se ko yitungiwe no kuvuga ahubwo sinzi niba nabyo azabishobora kuko iminsi ishobora kuba yaramaze gukona za ngwe.... none nabo yashutse nabo ubwabo ntibari bashoboye bamusigiye intebe iriho ikiyiko. Ni ukuvuga ko ariwe usigaye kurya kuri iriya mbehe!”
Imvugo ya Twagiramungu yo mu 2014 yaturutse kuki?
Twagiramungu ni umugabo wakunze gushyigikira abantu bose barwanya ubutegetsi bw’u Rwanda, by’umwihariko umutwe wa FDLR, byanagize ubukana cyane ahagana mu 2013 ubwo uwari Perezida wa Tanzania, Jakaya Kikwete, yavugaga ko u Rwanda rukwiye kuganira n’uyu mutwe, mu gihe ushinjwa uruhare muri Jenoside yakorewe Abatutsi.
Amagambo y’uko FDLR niraswa azatabara yayavuze mu 2014 nyuma y’uko i Washington habereye inama ikemeza ko Leta Zunze Ubumwe za Amerika izarasa FDLR ikorana na Twagiramungu nibaramuka badashyize intwaro hasi nta mananiza.
Nyuma yayo Russ Feingold wari Intumwa idasanzwe ya Leta Zunze Ubumwe za Amerika mu Karere k’Ibiyaga Bigari no muri Repubulika Iharanira Demokarasi ya Congo yatangaje ko nyuma y’amezi atandatu FDLR izaraswa niba idashyize intwaro hasi.
Yanavuze ko uyu mutwe utemerewe gukorera politiki mu Rwanda ndetse no gukomeza gutekereza iby’ibiganiro na Leta y’u Rwanda.
Feingold yavuze ko uruhande rw’ubuhuza rwiteguye korohereza abarwanyi ba FDLR bashaka gutaha mu Rwanda cyangwa se abashaka kurambika intwaro hasi bagatuzwa ahandi.
Yakomeje avuga ko ""Nta biganiro bikwiye kubaho by’uko FDLR yahabwa ijambo ikaganira na Leta y’u Rwanda, kubera uruhare ishinjwa muri Jenoside.”
Twagiramungu wari uyoboye Ihuriro ry’Amashyaka atavuga rumwe na Leta y’u Rwanda (CPC), yahise avuga ko biteguye gutabara FDLR, mu gihe Amerika yaramuka ihirahiye kuyirasa aho yanavugaga ko mu mezi atandatu ikibazo kizaba cyakemutse hatabayeho kuraswa.
Umwe mu bavugaga rumwe na Twagiramungu icyo gihe ni Laforge Fils Bazeye wari Umuvugizi wa FDLR, na we wavugaga ko nta muntu uzabakoraho, ubu ari i Mageragere.
Undi ni Mudacumura uherutse kwicwa, na we ubu ashobora kuba ari kubazwa imirimo yakoze ku Isi.
Tanzania ya Kikwete yari icyitso cya FDLR
Igitabo cyasohokeye mu Budage mu 2016 gishingiye ku nyandiko z’urubanza rwabereye i Stuttgart muri icyo gihugu rw’abari abayobozi ba FDLR, cyagaragaje byinshi kuri uyu mutwe wokamwe n’ikibi ndetse n’ubugambanyi bwa bimwe mu bihugu ufata nka Se wo muri batisimu.
Kigaragaza neza umubano wa FDLR n’umuyobozi wayo muri Kivu y’Amajyepfo, Col Hamada na Salama Kikwete, umugore w’uwahoze ari Perezida wa Tanzania.
Igitabo kivuga ko Hamada ari umwe mu ihuriro rya Faustin Twagiramungu, Théogène Rudasingwa, wahoze muri RNC ndetse n’abayobozi bakuru muri FDLR ari bo; Mudamucura, Byiringiro na Pacifique Ntawunguka ‘Omega’.
Ibiganiro by’iyi mitwe uko ari itatu byaberaga muri Tanzania kuko Hamada na Wilson Irategeka, uyobora CNRD yiyomoye kuri FDLR, bafite pasiporo z’iki gihugu, aba bakaba bahuje na Twagiramungu.
Uku kuba icyitso kwa Tanzania, kwatumye uwayiyoboraga Kikwete asaba u Rwanda ko rushyikirana na FDLR kugira ngo mu Burasizuba bwa Congo-Kinshasa haboneke umutekano.
Ibi byatewe utwatsi n’abayobozi bakuru b’u Rwanda bavuga ko ibiganiro na FDLR bidashoboka kandi bitazigera bibaho kuko ari inkoramaraso zasize zishe bunyamaswa inzirakarengane z’Abatutsi zisaga miliyoni imwe mu 1994.
Bwana @FTwagiramungu a.k.a rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.
— Kagabo Jacques (@kagabojacques) September 20, 2019
Ubu se koko bazabatabara baturutse he?
— Gatabazi JMV (@gatjmv) September 20, 2019
Nawe aziko hari nyirantatengwa aba ashaka ko mutibagirwako ahari nigeze kumva umusaza atubwira ngo ageze muri gvmt bamubajije icyo bafasha aho aturuka kihutirwa ati : mu Gatare haba ibisambo byinshi nimuhashyire gereza bizajya bifungirwamo. Nguko uko gereza ya Cyangugu yabonetse
— John (@Jo35972615) September 20, 2019
Hahahaha ubu kandi gari abumva uy'umusaza azabatabara koko!!!! Twagiramungu njye aransetsa narangiza ngakomeza ibyo narinibereyemo
— Gahamanyi Nathanaël (@GahamanyiNatha1) September 21, 2019
Kambanda Noel Reka na nuwo musaza. Waba udashinga ukabyina hahahahahah ndumusetse
— Eric U. Bitero (@UBitero) September 20, 2019
Ariko TWAGIRAMUNGU ubwo harubwo yigeze agira ikimunyura mu buzima bwe? Mwibarije, aretse gusaza yanduranije byamutwara iki! None se ko adatabara ategereje iki? Ubwo Mudacumura yazize urw'ikirago? Uyu musaza ibyo avuga biteye agahinda! Yararindagiye!
— Celestin (@neo3_1337) September 20, 2019
Uziko musetsa... Buriya yivugiraga ko azayitabara kuri facebook🤣
— Claude NIKOBISANZWE (@ClaudeNik) September 20, 2019
Bwana Tom, uwambwira aho mujya mutaramira ngo tukurabire(cheers) ...iyi ni imwe muri tweets zisobanutse cyane...Niko bigenda kurwana udafite cause n' intego, upfana ikiyiko
— BYUSA Aline (@Byusaa) September 20, 2019
Urashinyagura @TomNdahiro Udashinga arabyina.Arasukuma nk’urwondo none ngo najye mu ishyamba.Kiriya kigabo ni vuvuzela gusa
— J Kai (@vumbiu95) September 20, 2019
Nubaha abakambwe nka# FTwagiramungu.Ariko aho yageze akora za statements kuri media zose zishoboka,yifatanije noneho na Rusesabagina,jye narinzi ko yagiye keraaa I Rutshuru,ariho abarizwa. None, ngo ce! Muzumve akome!
— Marie G. (@Iyamarere) September 20, 2019
The FDLR was sanctioned by UNSC due to their Human rights violations. Their leaders too were placed on the sanctions list of the UNSC. Whoever, supports or associates with them should know that there are consequences.
— Bob Kayinamura (@BobKayinamura) September 20, 2019
Muzehe se ngo agiye gutabara!?Arasangayo ikiyiko gusa kuko ubanza cyarasigaye ku cyicaro cya #FDLR 😂
— Ingabire Egidie Bibio🇷🇼 (@EgidieBibio) September 20, 2019
Hhhhhhhhh intambara ya Twagiramungu se ko ariyamagambo, ubona ariyihe yindi yarwana koko? Aseme atachoka
— Bagabe Nshayija Steven (@steven_bagabe) September 20, 2019
@TomNdahiro unkoreye umuti.....ibyo ninko kumva Intare yashyize imbogo kuwakajwiga iyinigira hasi, noneho ingunzu cg umutereri uti Mbogo we, ihangane sha tuze tugukize iyo ntare 😂😂😁 ! Franchement urasetsa nkuko wabyivugiye @FTwagiramungu umaze gutsindwa amatora 2003 i Kigali
— Steve Rwakojo (@SRwakojo) September 20, 2019
Hhhh Uyu we aba Acyatsa, @TomNdahiro muvuze spooncomander nibaza ukuntu Lt General aphana ikiyiko biranyobera pe?? Menya yarariguhuta nkisupu,agakomeza yumva araza kubarasa asoje hahahahaaa nyamara nabasigaye nibatahe murwanda namahoro..
— Hamudun Kelly RUTAYISIRE (@HamKelly) September 20, 2019
Ko no kuvuga bitakimushobokera ubwo uriya musaza ngo ni @FTwagiramungu ubwo uwamuha AKA47,yayigendana iminota ingahe ra? Cg azajya yinywera igikoma ubundi avuge gusa
— Patrick Mbarushimana (@pmbarushimana) September 20, 2019
Mperutse kumva FTwagiramungu kuri rya kondera ryabo yisararanga, yishongora ngo na nyina wundi abyara umuhungu,ngo nabo bazafata umuheto.Ese iyo nda ibyara umuhungu yaba yarahirimye?😁
— Marie G. (@Iyamarere) September 20, 2019
Bwana @FTwagiramungu a.k.a rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.
— Kagabo Jacques (@kagabojacques) September 20, 2019
",https://m.igihe.com/politiki/amakuru/article/twagiramungu-yibukijwe-uko-yarebaga-fdlr-icyoroshye-none-ikaba-igeze,Politics
U Rwanda rushobora kwisubiraho ku cyifuzo cyo kuva muri ICGLR,"U Rwanda rushobora kwisubiraho ku cyifuzo rwari rwagaragaje cyo kwivana mu Nama Mpuzamahanga y’Akarere k’Ibiyaga Bigari (ICGLR) nyuma y’uko hagaragajwe ubushake buke bwo kugarura umutekano mu karere.
U Rwanda rushobora kwisubiraho ku cyifuzo rwari rwagaragaje cyo kwivana mu Nama Mpuzamahanga y’Akarere k’Ibiyaga Bigari (ICGLR) nyuma y’uko hagaragajwe ubushake buke bwo kugarura umutekano mu karere.
Muri Nzeri umwaka ushize Leta y’u Rwanda yatangaje ko iri gusuzuma niba ishobora kwivana muri ICGLR, nyuma y’uko uyu muryango unaniwe kurandura FDLR n’indi mitwe yitwaje intwaro ku butaka bwa Repubulika Iharanira Demokarasi ya Congo.
ICGLR yashyizweho mu 2006 nyuma y’ubusabe bw’imiryango mpuzamahanga irimo n’Umuryango w’Abibumbye, ihabwa inshingano zo guhuza, kugenzura no korohereza ishyirwa mu bikorwa ry’ibijyanye n’amahoro n’umutekano mu karere k’ibiyaga bigari.
Umunyamabanga wa Leta muri Minisiteri y’Ububanyi n’amahanga, Amb. Olivier Nduhungirehe yabwiye IGIHE ko bakiri mu biganiro kuri icyo kibazo, gusa agaragaza ko hari ubushake bw’ibihugu bigize umuryango mu kugarura umutekano mu karere.
Yagize ati “Iki kibazo kiracyari mu biganiro, cyane ukurikije ubushake bushya bwagaragajwe n’inama yahuje ibihugu bitatu i Kinshasa.”
Iyo nama yabaye muri Gicurasi uyu mwaka, yahurije hamwe Perezida Felix Tshisekedi wa RDC, Perezida Paul Kagame w’u Rwanda na João Lourenço wa Angola.
Muri iyo nama abakuru b’ibihugu bemeranyije ubufatanye mu kubaka umutekano mu karere, hibandwa ku kurandura imitwe yitwaje intwaro cyane cyane iboneka muri Repubulika Iharanira Demokarasi ya Congo.
Nduhungirehe yavuze ko bagiye gukomeza gukorana mu gushakira amahoro n’umutekano akarere.
Abajijwe niba bidasobanuye ko amahirwe menshi ari yo kuguma muri ICGLR, yagize ati “Yego, ICGLR yahawe inshingano n’itangazo ry’inama ya Kinshasa. Tugiye gukorera hamwe ku bibazo by’umutekano biri mu karere.”
Ibikorwa bya ICGLR ku Rwanda bikunze kugaragara iyo habayeho kurengera ku ngabo ziri ku mupaka w’u Rwanda na Congo aho itsinda rya ICGLR rishinzwe ubugenzuzi, EJVM ariryo ryitabazwa ngo rigaragaze uwarengereye undi.
ICGLR igizwe n’ibihugu 12 birimo Angola, Burundi, Centrafrique, Repubulika Iharanira Demokarasi ya Congo, Kenya, Uganda, u Rwanda, Sudani y’Epfo, Sudani, Congo Brazzaville, Tanzania na Zambia. Icyicaro cyayo kiri i Bujumbura mu Burundi.
",https://m.igihe.com/politiki/article/u-rwanda-rushobora-kwisubiraho-ku-cyifuza-cyo-kuva-muri-icglr,Politics
Sinzatuza umugabo wanjye adahawe ubutabera - Umupfakazi wa Hategikimana wishwe na CMI ya Uganda,"Nyirahabimana Annonciata wari umugore wa Silas Hategekimana witabye Imana ku wa Gatandatu nyuma y’iyicarubozo yakorewe n’Urwego rw’ubutasi rwa Gisirikare rwa Uganda, CMI, yavuze ko nubwo umugabo we atakiriho, atazigera atuza igihe atarahabwa ubutabera.
Nyirahabimana Annonciata wari umugore wa Silas Hategekimana witabye Imana ku wa Gatandatu nyuma y’iyicarubozo yakorewe n’Urwego rw’ubutasi rwa Gisirikare rwa Uganda, CMI, yavuze ko nubwo umugabo we atakiriho, atazigera atuza igihe atarahabwa ubutabera.
Hategekimana yagejejwe mu Rwanda nyuma y’amezi atatu we na bagenzi be 19 batotezwa na CMI mu murwa mukuru Kampala, bashinjwa kuba intasi z’u Rwanda. Bahageze ku wa 12 Kamena bacishijwe ku mupaka wa Kagitumba.
Nyirahabimana w’imyaka 45 yavuze ko umugabo we wapfuye nyuma y’iminsi mike ageze mu Rwanda, yishwe na CMI kuko raporo za muganga zagaragaje ko urupfu rwe ari ingaruka z’ibyo yakorewe.
Yagize ati “CMI yishe umugabo wanjye, ntabwo nshobora kugoheka kugeza abonye ubutabera n’ubwo atakiri kumwe natwe.”
Hategekimana yari umwe mu banyarwanda 20 bari bafunganywe bo mu itorero rya ADEPR muri Uganda. Umugore we yabwiye The New Times ko bagezwa ku mupaka wa Kagitumba, bari bafite ibikomere ku mutwe.
Hategikimana ageze mu Rwanda yatangiye kubabara mu gituza, ajyanwa ku Bitaro bya Kacyiru. Babonye ko uburwayi bwe bukomeye, abaganga bemeje ko yoherezwa mu Bitaro bya gisirikare bya Kanombe kugira ngo akorerwe irindi suzuma.
Umupfakazi wa Hategikimana yavuze ko umugabo we yari afite ikibazo cyo kubabara mu gituza, iburyo, ""ibintu atari yarigeze agira mu buzima bwe mu myaka yose namumenye.”
Ageze ku bitaro bya Kanombe, umuganga wamusuzumye yasabye ko anyuzwa mu cyuma ku ivuriro rya Legacy Clinics, gusa ku bw’amahirwe make yaje guhita apfa.
Isuzuma rikorerwa uwitabye Imana ryagaragaje ko Hategikimana “Yari afite imvune y’urubavu yo ku rwego rwa gatanu n’ikibazo cy’amaraso yari yarikusanyirije hagati y’igituza n’ibihaha (hemothorax) hamwe no kwangirika ibihaha. Yari afite kandi ikibazo cy’impyiko y’ibumoso yangiritse n’ibikomere mu nda.”
Raporo y’isuzuma yaasinyweho n’abaganga b’inzobere batanu, igaragaza ko urupfu rwa Hategekimana atari ‘urusanzwe’, ko rwatewe no gukubitwa cyane mu gituza no mu nda.
Hategikimana yasize umugore n’abana batatu barimo abakobwa babiri n’umuhungu umwe. Bashakanye mu 1998 babanza gutura mu karere ka Musanze.
Nyirahabimana yatangaje ko umugabo we yari umuntu mwiza wita ku muryango we kandi usenga. Mu gahinda kenshi yagize ati “Yari yariyeguriye gukorera itorero no kwita ku bana be, ubu dufite ikibazo cy’uburyo tuzabaho kuko nta nzu twagiraga.”
Yakomeje ati “Umugabo wanjye yashinjwe kuba intasi y’u Rwanda, iki ni ikinyoma gikomeye kuko icyo yakoraga Kampala byari ukwigisha ijambo ry’Imana no gukora ubumotari, ntabwo yigeze ajya mu bya politike, nta n’inyungu yari abifitemo.”
Mbere y’uko apfa, Hategekimana na bagenzi be barindwi bari barajyanye Leta ya Uganda mu rukiko rw’Umuryango wa Afurika y’Iburasirazuba basaba kurenganurwa ku iyicarubozo bakorewe. Yapfuye mbere y’uko ahabwa ubutabera.
Mu 2009 nibwo umuryango wa Hategikimana wageze muri Uganda, ndetse Nyirahabimana avuga ko baje no kubona ubwenegihugu bwa Uganda.
Yavuze ko ibintu byaje guhinduka muri Werurwe 2019 ubwo abantu bambaye imyenda ya gisirikare bashimutaga Hategikimana n’abandi bagenzi be bakoranaga muri ADEPR, bakorerwa iyicarubozo ryaje no kumuviramo urupfu.
",https://m.igihe.com/politiki/amakuru/article/sinzatuza-umugabo-wanjye-adahawe-ubutabera-umupfakazi-wa-hategikimana-wishwe-na,Politics
"Minisitiri Biruta asanga Uganda ifite ubushake, ibibazo byayo n’u Rwanda byakemuka mu cyumweru kimwe ","Minisitiri w’Ububanyi n’Amahanga w’u Rwanda, Dr. Vincent Biruta, yavuze ko iyo habaho ubushake bwa Politiki, ibibazo u Rwanda rufitanye na Uganda biba byarakemutse kuko ngo ibyo u Rwanda rusaba byumvikana ku buryo byanakemuka mu cyumweru kimwe.
Minisitiri w’Ububanyi n’Amahanga w’u Rwanda, Dr. Vincent Biruta, yavuze ko iyo habaho ubushake bwa Politiki, ibibazo u Rwanda rufitanye na Uganda biba byarakemutse kuko ngo ibyo u Rwanda rusaba byumvikana ku buryo byanakemuka mu cyumweru kimwe.
Kuwa Gatanu tariki 21 Gashyantare 2020 nibwo Inama yabereye i Gatuna ihuje abayobozi b’u Rwanda, Uganda, Angola na Repubulika Iharanira Demokarasi ya Congo, yahaye Uganda ukwezi kumwe ko kugenzura ibirego bya Repubulika y’u Rwanda ku bikorwa bibera ku butaka bwayo by’imitwe ibangamiye guverinoma y’u Rwanda, byaba ari ukuri, Uganda igafata ingamba zose zo kubihagarika no kwirinda ko byakongera kubaho nyuma hakabaho ibiganiro byo gufungura imipaka.
Mu kiganiro Majuscule Propos cya Televiziyo y’u Rwanda, cyavugaga ku bibazo by’u Rwanda na Uganda cyatambutse kuri iki Cyumweru, Minisitiri w’Ububanyi n’Amahanga, Dr. Vincent Biruta, yabajijwe ku cyizere cy’uko Uganda yaba izubahiriza ibyo yasabwe mu kwezi kumwe yahawe, asubiza ko ikibazo atari igihe cyo kubikemura ahubwo ikibazo ari ubushake bwa Politiki.
Yavuze ko ibyo u Rwanda rusaba byumvikana kandi ko ari ibintu bitatwara icyumweru kimwe kugira ngo bikemuke Uganda iramutse ifite ubushake bwo kubikemura.
Ati “Njye ntekereza ko iyo haba ubushake bwa Politiki bitajyaga gusaba iminsi 30 kubera ko ibyo u Rwanda rusaba birumvikana: Dufite abanyarwanda bafashwe bari muri gereza dusaba ko barekurwa. Turasaba ko gufata abanyarwanda no kubatoteza mu buryo bunyuranyije n’amategeko bihagarara. Turasaba ko ibikorwa byo gushyigikira imitwe irwanya u Rwanda bihagarara. Ndatekereza ko itari inakenewe, ibyo ni ibintu abantu bakora mu cyumweru kimwe.”
Uganda iri mu bibazo by’ubukungu ndetse na Banki nkuru y’icyo gihugu iherutse kwerurira abagize Inteko Ishinga Amategeko ko yaguye mu gihombo cya miliyoni 545 z’amadorali ya Amerika mu myaka 15 ishize.
Abasesenguzi basanga Uganda ikeneye cyane ko umupaka ufungurwa nubwo n’abanyarwanda bawukeneye. Ku ruhande rumwe bisa nk’aho Museveni yari yizeye ko inama iheruka isiga iwufunguye nkuko n’ubutumwa yanditse kuri Twitter bibugaragaza.
Nyuma gato y’iyo nama yanditse ati “Mfitiye impuhwe abaturage ba Uganda n’ab’u Rwanda bagizweho ingaruka n’ifungwa ry’umupaka wa Gatuna. Ndabasaza kwihangana mu gihe turi gushaka igisubizo kirambye. Nizeye ko ukuri kuzagaragara kubera Guverinoma ya NRM [Ishyaka riri ku butegetsi] ihagaze ku kuri.”
My sympathies go out to the citizens of Uganda and Rwanda that have been affected by the closure of the Katuna border. I call upon you to be patient as we pursue a lasting solution. I am very optimistic that the truth will come out because the NRM government stands for the truth. pic.twitter.com/940BtM2kTK
— Yoweri K Museveni (@KagutaMuseveni) February 21, 2020
Dr. Vincent Biruta wari mu nama yabereye i Gatuna, yavuze ko abahuza bari bateguye gahunda irimo n’ikimenyetso cyo kwambuka umupaka, ariko abakuru b’ibihugu baza kuyihindura nyuma ari nabwo ikiganiro n’itangazamakuru cyakuwemo, hagasomwa itangazo. Birashoboka ko ariho icyizere Museveni yari afite cyari gishingiye.
Ati “Ndakeka iyo nyandiko ya Twitter yaranditswe inama irimo cyangwa itararangira, wenda bikozwe n’ushinzwe konti ye ya Twitter.”
Umujyanama wa Perezida Kagame, Dr Jean Paul Kimonyo, yavuze ko Museveni ashobora kuzubahiriza ibyo yasabwe kubera igitutu ariho cyerekeye ubukungu bwa Uganda buri kuzahara.
Ati “Turebye uko ibintu bihagaze ubu Perezida Museveni ari ku gitutu gikomeye. Bisa nk’aho Museveni yatekerezaga ko inama yabaye ku wa Gatanu izafungura umupaka ariko si ko byagenze. Kuri we hari igitutu ku ruhande rw’ubukungu nubwo n’abanyarwanda bawukeneye [Umupaka].”
Dr. Kimonyo asanga Uganda yaratunguwe n’uburyo u Rwanda rwitwaye ku bijyanye n’ifungwa ry’umupaka, itangira gufata ibyemezo bitandukanye.
Ati “Ikibazo gitangira Uganda yaravuze ngo u Rwanda ruze rupfukame ariko ibyo ntibyashobotse. Ntabwo Museveni yakuyeho pasiporo ya Charlotte Mukankusi, [ushinzwe dipolomasi mu mutwe w’iterabwoba wa RNC, washinzwe na Kayumba Nyamwasa], ntabwo ari ku busa batangiye kurekura bamwe mu bo bafunze. Ndatekereza ko azakora ibyo asabwa niba bikenewe ko umupaka ufungurwa nkuko yabivuze.”
Hashize imyaka itatu hari ubwumvikane buke hagati y’ibihugu byombi, u Rwanda rushinja Uganda gukorana no gukingira ikibaba ibikorwa by’imitwe igamije kuruhungabanyiriza umutekano, birimo iby’imitwe ya RNC, FDLR, RUD Urunana n’indi. Hari gufata no gufunga abanyarwanda mu buryo bunyuranyije n’amategeko bagakorerwa iyicarubozo ndetse no kubangamira ubucuruzi bwarwo.
Intambwe imaze guterwa mu kuzahura umubano hagati y’ibihugu byombi, irimo kurekura abaturage bari bafunzwe kuri buri ruhande, no gusinya amasezerano yo guhererekanya abanyabyaha.
Ibyo u Rwanda rusaba Uganda
Kimwe mu byo u Rwanda rwari rwasabye mbere y’inama ya Kane y’i Gatuma cyo gutesha agaciro pasiporo yahawe Charlotte Mukankusi wo muri RNC ari nayo yakoreshaga mu ngendo ze, cyarubahirijwe.
U Rwanda kandi rwari rwasabye Uganda kohereza abantu bagize uruhare mu bitero byo mu Kinigi mu mwaka ushize, byahitanye abantu 14 abandi bagakomereka. Ku wa Gatatu hari babiri boherejwe, nubwo hari abandi bataroherezwa.
U Rwanda rukomeje gusaba Uganda gukurikirana ibikorwa n’ikusanywa ry’inkunga ihabwa imitwe yo guhungabanya u Rwanda, bikorwa n’abarimo Prossy Bonabaana, Sula Nuwamanya, Dr Rukundo Rugali, Emerithe Gahongayire na Emmanuel Mutarambirwa, byose bigashyigikirwa na RNC, binyuze mu muryango utari uwa leta Self-Worth Initiative.
Mu bandi rusaba kohererezwa bari muri RUD Urunana yagabye igitero mu Kinigi, uretse Sous Lieutenant Selemani Kabayija na Private Fidèle Nzabonimpa bagejejwe mu Rwanda, hari Mugwaneza Eric na Capt. Nshimiye uzwi nka Governor ari na we wayoboye igitero cyo mu Kinigi.
U Rwanda kandi rusaba Uganda gukurikirana abayobozi bakorana na RNC na RUD Urunana barimo Umunyamabanga wa Leta Philemon Mateke, Brig Gen Abel Kandiho uyobora CMI, Brig Gen Fred Karara, Col Sike Asiimwe, Major Fred Mushambo, Col Kaka Bagyenda n’abandi bayobozi bagira uruhare muri ibyo bikorwa.
",https://m.igihe.com/politiki/article/minisitiri-biruta-asanga-uganda-ifite-ubushake-ibibazo-byayo-n-u-rwanda,Politics
"Simva mu muryango ukomeye, aho ndi ni igihugu cyiza- Ikiganiro na Kamanzi uhagarariye urubyiruko mu Nteko (Video)","Kamanzi Ernest na Maniriho Clarisse ni bo badepite bahagariye urubyiruko mu Nteko Ishinga Amategeko y’u Rwanda kuva mu 2018.
Kamanzi Ernest na Maniriho Clarisse ni bo badepite bahagariye urubyiruko mu Nteko Ishinga Amategeko y’u Rwanda kuva mu 2018.
Mu matora yabaye muri uwo mwaka, abakandida 26 nibo bashakwagamo babiri bagombaga guhagararira urubyiruko muri manda y’imyaka itanu izageza mu 2023.
Kamanzi Ernest yabonye amajwi 66.8%, Maniriho Clarisse abona amajwi 52.9%.
Kamanzi w’imyaka 30, avuka mu karere ka Kamonyi mu Majyepfo y’u Rwanda, ni umusore.
Uyu umusore iyo muganiriye bigaragara ko aba acishije make, akavuga ko umwanya ariho uyu munsi nubwo ari umwanya ukomeye, we awufata nk’ikirango cy’imiyoborere myiza igihugu giha abakiri bato.
Avuga ko nubwo abenshi bashobora kwibwira ko yaba akomoka mu muryango ukomeye, bikaba aribyo byamugize uwo ariwe uyu munsi, ibi ngo sibyo kuko ava mu muryango utifashije cyane.
Mu kiganiro yahaye IGIHE, Depite Kamanzi yavuze byinshi ku buzima bwe, uko agira uruhare mu kubaka igihugu n’uburyo abona ikibazo cy’ubushomeri mu rubyiruko.
Ikiganiro na Depite Kamanzi Ernest
IGIHE: Ukiri muto inzozi zawe wumvaga wifuza kuzakora iki?
Kamanzi: Burya umwana wese agira inzozi, hari uvuga ati nzaba muganga, umusirakari n’ibindi, ariko uko ugenda ukura inzozi wari ufite zigenda zihinduka, njye rero nkiri muto numvaga nzaba umusirikari, ibi nabiterwaga n’amateka y’igihugu kuko nagiye mbona ko muri uru rugendo tumazemo imyaka 25, urubyiruko rwagize uruhare rukomeye ngo igihugu cyacu kibe kiri aho kiri uyu munsi, njye nabonye ko abasirikari aribo babigizemo uruhare mu kukibohora kugeza aho turi uyu munsi.
Nubwo ibi byose nabyumvaga nkiri muto ariko byatumaga numva nzaba umusirikari, ariko uko ugenda ukura bitewe n’amahirwe igihugu gitanga numvise hari n’ubundi buryo nagikoreramo, ni uko naje kwisanga muri politike.
IGIHE: Kuba depite abantu bashobora kwibwira ko biterwa n’umuryango ukomeye uvukamo, niko bimeze?
Kamanzi: Amateka ya mbere ya Jenoside yakorewe Abatutsi, abakiri bato ntabwo bahabwaga amahirwe ngo batange umusanzu ariko ubu byarahindutse, uyu munsi bareba ubushobozi umuntu afite bitari aho uturuka. Nanjye rero nkomoka mu muryango utifashije cyane.
IGIHE: Ni gute watekereje kwiyamamariza kuba umudepite?
Kamanzi: Kuri njye nakuze numva hari icyo ngomba igihugu cyanjye, burya uko ugenda ugira inshingano kandi ukazikora neza uba wumva ugomba gutera intambwe, igihe cyo gutanga kandidatire cyarageze numva nanjye ndi umwe mu bagomba kuzitanga ndetse ndayitanga, ariko ntibihagije kuko uba guhangana n’abandi ukagaragaza ibyo uzamarira abaturage, mu guhitamo rero nsanga bampisemo.
IGIHE: Umaze gutorwa aho uvuka babyakiriye gute?
Kamanzi: Birumvikana buri muntu wese aho akomoka iyo umwana wabo yateye intambwe barishima, navuga ko banejejwe n’uko umwana wabo yateye intambwe ariko ntibyabatunguye cyane kuko muri kwa kundi umuntu ashaka icyo amarira igihugu cye, akenshi abantu baba bakubona mu bikorwa bitandukanye, ntabwo batunguwe cyane ahubwo banejejwe n’ibyo nagezeho.
IGIHE: Wumvaga ari iki wagombaga gukorera urubyiruko ugeze mu Nteko?
Kamanzi: Iyo ugiye kwiyamamaza kujya mu Nteko uba ugomba kubanza kumenya inshingano zayo, harimo gutora amategeko, kugenzura ibikorwa bya guverinoma no guhagararira abaturage.
Iyo ugiyemo nk’uhagarariye urubyiruko mbere y’uko ugeramo uba wumva uzavuganira urubyiruko, ukareba niba amategeko atorwa ababereye, ukareba niba uko gahunda zigenerwa urubyiruko koko zibateza imbere, ibyo nibyo twumvaga tuzakorera urubyiruko. Iyo tugiye mu Nteko tureba niba gahunda igihugu cyihaye ariyo irimo gushyirwa mu bikorwa, ariko iyo ugezemo usanga n’abandi mukorana mufite izo nshingano mukagendera muri wa murongo.
IGIHE: Ese koko abadepite bakorera abaturage uko bikwiye?
Kamanzi: Inteko Ishinga Amategeko ntidukwiye kuyireba nk’urwego ruri ku ruhande rudashinzwe gufasha abaturage, iyo turi hariya Inteko icyo ikora ni ukureba niba icyerekezo guverinoma yihaye aricyo gishyirwa mu bikorwa, dufashe nk’urugero nk’abaturage bagombaga kuva mu manegeka, iriya ntabwo yari gahunda yo kubangamira abaturage ahubwo ni ukugira ngo bibarengere.
Iyo umuturage ari hariya aba yabura ubuzima , icyo gihe Inteko tuba tugomba kureba uko bava mu manegeka. Mwarabibonye ko nyuma yo kuhabakura imvura yaraguye itwara amazu yabo, twe nk’abadepite iyo tubonye ko ibyo leta ikora biri mu nyungu z’umuturage, duhama muri uwo murongo.
IGIHE: Mugeze mu Nteko nta gihe mwigeze kugira ubwoba bwo kuvuga?
Kamanzi: Burya tugira umugisha kuko tugira ubuyobozi butanga umwanya ku bakiri bato nabo bakagaragaza icyo bashoboye. Mbere twumvaga kuzakorana nabo bizagorana ariko twaje kwishimira gukorana n’abantu bafite uburambe. Ibyo ariko biba bisaba ko ukora ubushakashatsi kugira ngo ibitekerezo utanga koko bitaba bihabanye n’ibyabo.
IGIHE: Ikibazo cy’ubushomeri ukibona gute mu rubyiruko?
Kamanzi: Kuba tuvuga ubushomeri uyu munsi ni uko mbere ya Jenoside bitavugawga, uyu munsi turabivuga kuko igihugu cyatanze amahirwe, ayo mahirwe ni uko iyo tuvuze uburezi kuri wese, umuntu wese ugejeje imyaka yo kwiga yiga, iyo yize biba bivuze ko dufite abantu benshi bize ariko bitari ugusaba akazi leta ahubwo kugahanga.
Iki ntabwo rero ari ikibazo gikomeye, icyo twita ikibazo dukwiye kukibyazamo amahirwe, ayo mahirwe ya mbere ni uko igihugu cyakwigishije mbere ntibyari biriho.
Ikindi abantu bakwishimira ni uko urubyiruko tubona uyu munsi ruratanga icyizere. Nk’ubu tugiye mu ikoranabuhanga imishinga myinshi irimo guhangwa ni urubyuko rurimo, muri Made in Rwanda abakiri bato nibo barimo kugaragaramo, abantu barangije Kaminuza barimo kubyaza ubuhinzi amafaranga menshi.
Depite Kamanzi avuga ko icyo abakiri bato bakwiye kureba ari ayo mahirwe igihugu cyabahaye bakayabyaza umusaruro, kuko guverinoma ngo yiteguye kubafasha.
",https://m.igihe.com/politiki/article/simva-mu-muryango-ukomeye-aho-ndi-ni-igihugu-cyiza-ikiganiro-na-kamanzi,Politics
Urwishe ya nka ruracyayirimo: Leah Karegeya yahize guhirika ubuyobozi bwa Kayumba Nyamwasa muri RNC,"Umunyarwanda ni we wavuze ngo aho umutindi yanitse ntiriva, uyu mugani ukomeje kugana akari kubera muri RNC, umutwe w’iterabwoba washinzwe n’abagamije guhungabanya umutekano w’u Rwanda, abenshi bahunze kubera ibyaha bari bakurikiranyweho cyangwa andi makosa akomeye.
Umunyarwanda ni we wavuze ngo aho umutindi yanitse ntiriva, uyu mugani ukomeje kugana akari kubera muri RNC, umutwe w’iterabwoba washinzwe n’abagamije guhungabanya umutekano w’u Rwanda, abenshi bahunze kubera ibyaha bari bakurikiranyweho cyangwa andi makosa akomeye.
Ibibaso bikomeje kuba urusobe ku bayobozi bawo barimo Kayumba Nyamwasa, kugeza n’aho Leah Karegeya, umugore w’umwe mu bashinze uyu mutwe, avuze ko agiye kwihuza n’abandi badashyigikiye Kayumba Nyamwasa bakamuhirika.
Ni nyuma y’uko abari basigaye bakomeye muri uyu mutwe bose basa n’abitandukanyije na Kayumba Nyamwasa kuko na Frank Ruhinda, musaza wa Leah Karegeya wabaga muri Uganda, yamaze gutoroka RNC agahungira muri Canada aho yagiye kwifatanya na ba Tabita Gwiza, uheruka kwirukanwa muri RNC.
Uyu Tabitha Gwiza yahoze ari Komiseri ushinzwe abari n’abategarugoli mu ntara ya RNC ya Canada akaba n’umubitsi w’Akarere ka Windsor, ariko mu minsi ishize yarirukanwe. Uyu Gwiza ni mushiki wa Ben Rutabana uheruka kuburirwa irengero, ikibazo cyasembuye umwiryane muri uyu mutwe.
Frank Ruhinda ni umwe mu bagize uruhare runini mu gushora abanyarwanda baba muri uganda mu mutwe wa P5 afatanyije na CMI, ababyanze bagakorerwa ibikorwa by’iyicarubozo abandi bakanicwa.
Kwihuza kwa Leah Karegeya, Frank Ruhinda, Tabita Gwiza n’abandi bafatwa nk’abari ibikomerezwa muri uyu mutwe bigamije kotsa igitutu Kayumba ushinjwa kurigisa umutungo wa RNC, akawushora mu bikorwa bye by’ubucuruzi biri muri Afurika y’Epfo, Mozambique n’ahandi.
Leah Karegeya wahoze mu kanama gashinzwe imyitwarire n’imikorere muri RNC, mu minsi ishize ni bwo yashyize hanze ibaruwa ifunguye ikubiyemo ubwegure bwe ku nshingano yari yarahawe. Muri urwo rwandiko, yavuze ko yeguye kubera ko komite yari ayoboye itizewe, ku buryo imyanzuro bafata idahabwa agaciro.
Ati ""Nasanze nta mpamvu yo kuguma kuba umuyobozi mu gihe nka komite yahawe inshingano zo gufata ibyemezo ku bayobozi, nta gaciro babiha"".
Imwe muri iyo myanzuro harimo irebana n’uwari umuvugizi wayo, Jean Paul Turayishimye uheruka kwirukanwa nyuma yo kuzamura ikibazo kirimo ibura ry’umwe muri ba komiseri muri RNC, Benjamin Rutabana.
Leah yavuze ko itsinda rye ryemeje ko Turayishimye yirukanwe kubera ko yagaragaje impungenge ku ibura rya Rutabana. Gusa Nyamwasa we yahisemo ahubwo kumwirukana atabagishije inama.
Leah Karegeya yafatwaga nk’inararibonye muri RNC kuko yari umuyobozi mu kanama k’inararibonye kagishwaga inama mu bikorwa bitandukanye by’uyu mutwe kandi akaba umwe mu bantu bakunzwe n’abayoboke benshi ba RNC.
Amakuru avuga ko benshi mu bashyigikiye Leah Karegeya batuye muri Afurika y’Epfo, i Burayi na Canada bari gukora uko bashoboye kose ngo bitandukanye na RNC, ariko bakabinyuza mu buryo bwo kwegura bavuga ko ari ku mpamvu zabo bwite, birinda kwiteranya na Kayumba.
Kuva hamenyekana amakuru y’ibura rya Ben Rutabana bikekwa ko ryagizwemo uruhare na Kayumba Nyamwasa, benshi mu bayobozi muri uyu mutwe w’iterabwoba bareguye abandi bareguzwa baranirukanwa. Ibi byahise bitanga ishusho ko RNC yabaye nk’ubwato buri kurohama kandi butagifite umusare ubuyoboye.
Ibi kandi byaje bikurikiye icyemezo cya leta ya Afurika y’Epfo kibuza impunzi ziri ku butaka bwayo gukora ibikorwa n’inama zifite aho zihuriye na politiki.
Kugeza ubu abafatwaga nk’inkingi za mwamba muri RNC bitandukanyije nayo ni Dr. Théogène Rudasingwa, Kazungu Jean Paul, Dr. Muvunyi Paulin, Bwayihuku Mathias, na Nsabimana Callixte wiyita Sankara uri mu maboko y’ubutabera mu Rwanda.
Mu baburiwe irengero mu buryo budasobanutse bikekwa ko byakozwe n’ubuyobozi bwa RNC ni Maj Nkubana Emmanuel, Rwarinda Michel, na Benjamin Rutabana wari ukuriye ikigega cyitiriwe umuryango wa Rwigara cyanyuzwamo hafi 75% by’inkunga yatungaga RNC.
Umuzi w’ibibazo Leah Karegeya afitanye n’ubuyobozi bwa RNC si uwa vuba aha kuko kuva umugabo we, Patrick Karegeya, yapfa, abasigaye mu buyobozi bwawo ntibigeze bamuha ijambo.
Nyamwasa n’umugore we ni inzobere mu kunyereza umutungo, bashoye umutungo wa RNC mu bucuruzi bw’umuryango wabo harimo amahahiro akomeye muri Afurika y’Epfo, muri Mozambique n’ahandi nk’uko amakuru abivuga.
Nyamwasa ashinjwa kwiharira RNC, aho bagenzi be bafatanyije gushinga uyu mutwe bamushinja kunyereza umutungo, kutagira imiyoborere inoze, kwironda, gukoresha icyenewabo no kwigwizaho iby’uyu mutwe.
Kayumba yagiye akorana bya hafi n’abo mu muryango we barimo muramu we, Frank Ntwari, uyu akaba yaranamuhaye imbaraga zo kuba komiseri ushinzwe urubyiruko. Ntwari yagiye ashinjwa n’umugore wa Rutabana, Diane Rutabana ko ari umuntu wagiye atera ubwoba umugabo we.
Diane yavuze ko inshuro nyinshi yagiye agaragaza ikibazo afite, aho yanabwiye Ijwi rya Amerika ko Ntwari yagiye atera ubwoba Rutabana, ko mu gihe yaba asubiye muri Uganda azamufunga.
",https://m.igihe.com/politiki/article/urwishe-ya-nka-ruracyayirimo-leah-karegeya-yahize-guhirika-ubuyobozi-bwa,Politics
Perezida Kagame yavuze uko Uganda yamusabye ko Abanyarwanda basubukurayo ingendo akabyanga,"Perezida Paul Kagame yavuze ko yanze ubusabe bwa Uganda bwo kubwira abanyarwanda ko bakongera gukorera ingendo muri iki gihugu cy’igituranyi nyuma y’uko kirekuye abanyarwanda icyenda bari bahafungiye.
Perezida Paul Kagame yavuze ko yanze ubusabe bwa Uganda bwo kubwira abanyarwanda ko bakongera gukorera ingendo muri iki gihugu cy’igituranyi nyuma y’uko kirekuye abanyarwanda icyenda bari bahafungiye.
Mu ntangiriro z’uku kwezi nibwo Uganda yarekuye abanyarwanda icyenda mu magana y’abari bafungiye ku butaka bwayo, barimo abari bamaze imyaka igera kuri ibiri bafunzwe nta byaha bigaragara bashinjwa ahubwo bakorerwa iyicarubozo amanywa n’ijoro.
Abo banyarwanda barekuwe ni bamwe mu magana y’abo u Rwanda rwakunze gusaba Uganda kurekura, ruvuga ko bafashwe mu buryo bunyuranyije n’amategeko bagatotezwa, ntibagezwe mu butabera bamwe bagakurizmao no gupfa.
U Rwanda kandi rwagiye rwinubira uburyo Uganda ikorana n’imitwe ishaka kuruhungabanyiriza umutekano irimo RNC ya Kayumba Nyamwasa.
Byatumye muri Werurwe umwaka ushize, rugira inama abaturage barwo yo guhagarika ingendo zijya muri Uganda kuko umutekano wabo utizewe.
Kuri uyu wa Gatatu ubwo Perezida Kagame yakiraga ku meza abahagarariye ibihugu byabo n’imiryango mpuzamahanga mu Rwanda, anabifuriza umwaka mushya wa 2020, yavuze ko Uganda iherutse kumusaba kubwira abanyarwanda ko bakongera gutemberera muri icyo gihugu.
Yavuze ko Uganda yabihereye kuri abo banyarwanda icyenda yari imaze kurekura n’abandi bake barekuwe mbere, ikumva ko nawe yahita abwira Abanyarwanda ngo basubire gukorera ingendo muri Uganda bisanzuye.
Ati “Bahise bambwira bati mukwiriye kugira icyo mukora. Ngo mubwire Abanyarwanda baze muri Uganda. Uwabimbwiraga naramubwiye nti nta kibazo, ariko se nindamuka mbyemeye, uyu munsi n’ejo, n’ejo bundi Abanyarwanda bakongera bagafungwa n’abafunzwe mbere batararekurwa?”
Yakomeje agira ati “Murumva nzasubira kubwira Abanyarwanda ngo narababeshye, nimwongere muhagarike kujya muri Uganda ? Naramubwiye nti mutubabarire, mureke gufata abanyarwanda kuko n’abafashwe ntibigeze bagira ibyo bashinjwa imyaka n’imyaka. Ikindi nimurekere aho gukorana n’iriya mitwe ishaka guhungabanya umutekano w’u Rwanda, nibikorwa gufungura umupaka bizahita byikora.”
Perezida Kagame yavuze ko kubera umubano w’u Rwanda na Uganda utari wifashe neza, byanatumye umwaka ushize kuyobora umuryango wa Afurika y’Iburasirazuba (EAC) bikomera, kurusha uko byamworoheye mu 2017 ubwo yari ayoboye umuryango wa Afurika yunze Ubumwe.
Ati “Nubwo ari ibihugu bike ariko byari bigoye kurusha kuyobora umugabane wose ariko ubuyobozi bwaba ubw’igihugu kimwe n’igihugu cyanjye mpura n’impogamizi kandi ari igihugu kimwe nkanswe umuryango. Ngira ngo muzi ibibazo twahuye nabyo n’abaturanyi bacu ariko by’umwihariko umuturanyi wacu mu majyaruguru, Uganda.”
Yavuze ko intego za EAC ari ubufatanye , kwihuza n’imigenderanire myiza y’abayituye , gusa ngo ntabwo bipfa kwikora.
Yavuze kuba EAC yifuza gufungurirana amarembo hagati y’ibihugu biyigize bitazikora.
Ati “Kuyikuraho [imipaka] ugomba kugira icyo ukora, ugomba gutsura umubano n’abaturanyi. Ukabafata nk’uko bagufata. Ntabwo wahiga abantu bo mu kindi gihugu ngo ugaruke uvuga ngo ibintu by’imipaka ntacyo bivuze.”
Yavuze ko nubwo imipaka yakurwaho hagati y’ibihugu, kuba abaturanyi bitazavaho kandi bizahora bisaba kubanirana neza.
Perezida Kagame yavuze ko igihe cyose udashaka ko umuturanyi wawe agera iwawe, uba wamaze gushyiraho umupaka ubatandukanya nubwo mu bigaragara nta yindi mipaka yaba ihari.
Ati “Nzatembera ariko ningera ku rugo rwawe mvuge nti oya aha sinaharenga, uzaba wamaze gushyiraho umupaka hagati y’imiryango. Nibyo byabaye hagati y’u Rwanda na Uganda mu minsi ishize.”
Kubana nk’abaturanyi, Perezida Kagame yabigereranyije nko guturana mufite inzu z’ibyatsi, ko igihe cyose mwirinda icyatuma imwe ifatwa n’umuriro kuko ikongeza izindi.
Ati “ Iyo ufite inzu z’ibyatsi zegeranye, wirinda kunagamo umuriro kuko n’inzu yawe izashya. Inzu y’umuturanyi nifatwa n’umuriro, izakongeza n’iyawe. Niko ikibazo giteye, niyo mpamvu ubufatanye aricyo kintu cyiza.”
Yakomeje agira ati “Twize amasomo menshi. Tuzi ububi bwo gutwika inzu z’abandi, turabizi neza icyo bisaba. Twe ntabwo tujya dukina iyo mikino yo gutwika inzu z’abandi ariko dushyira imbaraga mu kurinda izacu ngo zidashya mu buryo bworoshye, kandi tugaharanira ko ushaka gutwika inzu zacu bizamutwara ikiguzi kinini.”
Perezida Kagame yavuze ko amasezerano yo kubyutsa umubano hagati y’u Rwanda na Uganda ku buhuza bwa Repubulika Iharanira Demokarasi ya Congo na Angola, yitezweho kurangiza ibyo bibazo byose.
Amafoto:Niyonzima Moise
",https://m.igihe.com/politiki/article/perezida-kagame-yavuze-uko-uganda-yamusabye-ko-abanyarwanda-bajyayo-akabyanga,Politics
"Urwango rwo kwitwa Abanyarwanda, ubwicanyi mu isura ya ‘Jenoside’: Ibihe bikomeye ku banyamulenge muri RDC","Amateka y’Abanyamulenge ni maremare cyane, aho agaragaza ko bageze muri Congo mu kinyejana cya 17 mbere y’uko Abanyaburayi bigabanya Afurika binyuze mu nama yiswe iya Berlin, yabaye hagati ya Ugushyingo 1884 na Gashyantare 1885. Bibarwa ko icyo gihe Abanyamulenge bari bahamaze imyaka hafi 200.
Amateka y’Abanyamulenge ni maremare cyane, aho agaragaza ko bageze muri Congo mu kinyejana cya 17 mbere y’uko Abanyaburayi bigabanya Afurika binyuze mu nama yiswe iya Berlin, yabaye hagati ya Ugushyingo 1884 na Gashyantare 1885. Bibarwa ko icyo gihe Abanyamulenge bari bahamaze imyaka hafi 200.
Nyamara magingo aya hari Abanye-Congo benshi bagifata Abanyamulenge nk’abanyamahanga, abanyarwanda by’umwihariko, ku buryo badakwiye kugira uburenganzira na buke ku butaka bwa Congo.
Ni ibintu byakomeje kubakururira ibibazo mu ntambara zidashira, kugeza ku ifatwa nk’ikomeye kurusha izindi yatangiye mu 2017, ku buryo hari n’abavuga ko Abanyamulenge barimo gukorerwa Jenoside. Hategerejwe ahazava igisubizo kuri ubu bwicanyi, kuko Abanyamulenge bahamya ko Leta ya Congo yabatereranye.
Umwarimu muri Kaminuza y’u Rwanda mu gashami ko gukemura amakimbirane, Dr Aggée Shyaka Mugabe, ni umwe mu bakurikiranye by’umwihariko ibibazo by’abanyamulenge, kuva mu myaka yo hambere kugeza magingo aya.
Yagize ati “Abanyamulenge bahageze bavuye mu Rwanda, icyo gihe u Rwanda cyari igihugu gifite n’umwami, ariko Congo yo ntabwo yari iriho, uretse ko n’u Rwanda imbibi zarwo zitari iz’u Rwanda tuzi uyu munsi. Urumva mu kinyejana cya 17, birashoboka ko hari n’abagiye mu kinyejana cya 18, ndetse na nyuma yaho, ariko abagiyeyo bose batanze Congo kuba igihugu.”
Ni ukuvuga ko ubwo icyo gihugu cyabagaho, abagituye bahawe ubwenegihugu bwacyo hatitawe ku buryo bahageze n’aho baturutse, cyane ko uyu mugabane kimwe n’indi yose, yagiye iturwa n’abimukira muri ubu buryo.
Nyamara bishingiye ku ngengabitekerezo yagiye ibibwa, hari abafata Abanyamulenge nk’abanyamahanga, bakabagabaho intambara zidashira bagamije kubirukana no kubatwara ibyabo, nabo bagahorana ukwirwanaho ngo badashira.
Ubwicanyi ku Banyamulenge si ubwa none
Me Bukuru Ntwari, ni umunyamulenge ukomoka mu Minembwe, ariko kubera ubugizi bwa nabi bwibasiye ako gace yaragahunze. Ni umuyobozi w’umuryango uharanira amahoro, iterambere n’umurimo muri Kivu y’Amajyepfo.
Avuga ko ubwicanyi bukorerwa abanyamulenge bwatangiye mu 1964, buza gukara mu 1966 ubwo amoko aturanye n’Abanyamulenge yabicagamo benshi nk’uko ubu bimeze, abanyaga inka nyinshi, uretse ko bwo inzu zitatwikwaga.
Ati “Ni ibikorwa bikomeje kwibasira Abanyamulenge kuko nibo bica, nibo banyaga bakagenda bagasubirayo, bakajya kugurisha za nka (banyaze), hanyuma bakongera bakagaruka bakica, bakongera bagasubiraho, ni ibyo barimo kuva mu 2017.”
Me Bukuru avuga ko ku wa 7 Gicurasi 2017 ari bwo aba Mai-Mai benshi bavuye mu bice bya Lemera, Itombwe, Swima, Uvira, Sange, Lurenge n’ahandi, mu buryo bukomeye noneho batangira kwica abantu, banyaga ina zabo banatwika inzu.
Ati “Ni uko intambara twebwe twita Jenoside, yatangiye. Abanyamulenge nabo ni abantu bamenyereye kwirwanaho, intambara bazimazemo igihe kirenga imyaka 200, intambara iza ku buryo budasanzwe, kumbe harimo Abarundi ba RED Tabara bayobowe na Alexis Sinduhije, ba FNL Parpehutu bayobowe na Gen Nzabampema, barimo FOREBU ya Godefroid Niyombare, batwika inzu.”
Ubwo bwicanyi bwarakomeje, mu mwaka wa 2018 bugera mu bice bya Kamombo na Bijombo, mu 2019 bigera muri Minembwe rwagati.
Yakomeje ati “Mu 2019 nari mu Minembwe, tugira gutya tubona abantu batangiye kwica muri Lurenge noneho baje mu Minembwe hagati, bishe umwana w’umwungeri w’inka w’umunyamulenge, ibintu biba ibindi bindi, bakora ubwicanyi butarigera bubaho, banyaga inka. Umunyamulenge kumukuraho inka cyangwa kumumaraho inka ni urundi rupfu, baratwika, barica, bakongera bakica.”
“Insisiro zirenga 200 zimaze gutwikwa, hamaze kugenda inka hafi ibihumbi 70, no mu minsi ishize, ku wa Gatanu bajyanye izindi nyinshi, bica abantu, bamaze kurenga 200, abakomeretse ni amagana menshi, baratwika n’ahantu abantu bahungiye bakahatwika. Niyo mpamvu tuvuga ko Abanyamulenge barimo gukorerwa Jenoside, kandi imiryango yose yadutereranye. ”
Kuki ibwicanyi bwageze aha?
Dr Mugabe avuga ko ingengabitekerezo yo kwanga Abanyamulenge yigishijwe guhera mu 1960, bikomeza mu 1964-65 na nyuma y’intambara izwi nk’intambara ya Mulele.
Byose ngo byagiye bikorwa hashingiwe ku kuvuga ko Abanyamulenge atari Abanye-Congo, bityo badakwiye kugira uburenganzira nk’ubw’abandi, bigatuma abantu bashaka kubica ngo babambure ibyabo.
Yakomeje ati “Iyi myaka itatu guhera mu 2017, 2018, 2019 n’uyu wa kane twinjiyemo, byafashe indi ntera kubera ko abandi baturanye n’abanyamulenge bazwi nk’Abafurero, Ababembe, Banyindu, babashije kwishyira hamwe, ubundi kera babarwanyaga buri bwoko burwana ukwabwo, buhangana n’abanyamulenge.”
“Ubu noneho bishyize hamwe bibaha imbaraga, hiyongeraho n’imitwe yitwaje intwaro ikomoka mu bihugu byo muri aka karere, bibatiza umurindi, ndetse bamwe banabyijandikamo. Nibyo byatumye bigera kuri iriya ntera.”
Ikindi ngo abatera Abanyamulenge bahinduye uko bakora, kera bicaga umuntu umwe cyangwa babiri babasanze mu nka, ariko ubu bazanye uburyo busa na Jenoside.
Dr Mugabe ati “Sinatinya no kuvuga ko ari jenoside mu by’ukuri, barabatwikira, ubona ko bashaka kuvanaho ikintu cyose kigaragaza ko bafite uburenganzira kuri buriya butaka.”
Leta yaba ifite ubushake bwo gukemura ikibazo?
Me Bukuru avuga ko uretse Perezida Félix Tshisekedi uheruka kuvuga ko ubwenegihugu bwa Congo budakwiye gushidikanywa ku Banyamulenge, Guverinoma iyobowe na Minisitiri w’Intebe Sylvestre Ilunga Ilunkamba nta kintu iravuga, kimwe na Guverineri w’Inyara ya Kivu y’Amajyepfo.
Ati “Rero tugahamya ko twatereranywe, ko Abanyamulenge batereranywe, barimo gukorerwa Jenoside yeruye. Aho mu Minembwe kuva mu kwezi kwa gatatu k’umwaka ushize ubu harundiye impunzi zirenga ibihumbi 100, bugarijwe n’iyo mitwe ya RED Tabara, ku buryo dutekereza ko umunsi umwe ari ukugira ngo bazabatsembe.”
Abo ngo ni abahahungiye baturutse mu bice byatangiriyemo ibitero ahitwa Bijombo, Kamombo, Mibunda n’ahandi, n’inka zirimo gupfana nabo zidafite aho ziragirwa.
Dr Mugabe avuga ko Perezida Tshisekedi agaragaza ubushake bwo gukemura ibibazo ku buryo ajya anoherezayo intumwa za gisirikare, zikagerageza guhuza amoko ahanganye ariko bitaratanga umusaruro.
Yakomeje ati “Ariko kubera ko ari leta igifite intege nke, ikigerageza kwiyubaka, ugera aho ukumva mu by’ukuri ibibera muri kariya gace ndetse na za Beni, za Ituri, ari ibintu bisa nk’ibikorerwa ahantu hatari imbaraga za leta. Ubushake bushobora kuba buhari ariko ubushobozi bwo kubikora neza buidahari.”
“Ariko hari n’ibyo tugenda dusoma muri za raporo ndetse hamwe na hamwe ukumva n’abasirikare ubwabo bashinjwa gufatanya n’abica Abanyamulenge. Simvuga ko byashyirwa kuri leta yose ya Congo, ariko bamwe mu basirikare cyane cyane bafitanye isano na bariya Bafurero, Ababembe n’abandi, bagera mu baturage boherejwe gutabara, bakitwara nabi ndetse no kurushaho. Ibyo nabyo biravugwa.”
Igisubizo kizava he?
Dr Mugabe avuga ko ibyaha byo kwica abantu ubaziza uko baremwe nk’uko byagenze mu Rwanda mu 1994 n’ibindi bisa nka byo, ari ibyaha mpuzamahanga bibangamira amahoro n’umutekano mu buryo burenga imbibi z’igihugu birimo kuberamo.
Ibyo ngo bituma igisubizo kitanagomba kuva ahantu hamwe, ariko Leta ya Congo niyo igomba gufata iya mbere, byaba ngombwa ikiyambaza ibindi bihugu byo mu karere binabifitemo ubunararibonye n’Umuryango w’abibumbye.
Yakomeje ati “Erega ibyo byose bibera hariya, bihabera Monusco ihari ni zo ngabo zishinzwe kubungabunga amahoro, nyinshi ku Isi kurusha uyu munsi, ariko ntabwo zabashije kugarura umutekano, kurinda abaturage.”
Ibyo ngo ntibyakorwa mu gace ka Minembwe gusa, ahubwo byakorwa no mu bindi bice bya RDC birimo kuberamo ubwicanyi, kuko mu bushobozi bwa RDC gusa, bishobora kuzafata igihe ntibiramire ubuzima bwa benshi.
Itoroka ry’abasirikare b’Abanyamulenge
Mu ntangiriro z’uyu mwaka nibwo Ingabo za Repubulika ya Demokarasi ya Congo (FARDC) zemeje ko umwe mu basirikare bakuru bazo, Colonel Michel Rukunda uzwi nka Makanika, w’Umunyamulenge, yatorotse igisirikare ajya kwifatanya ba bene wabo mu buryo bwo kwirinda ku bitero bakomeje kugabwaho.
Uyu mugabo yumvikanye mu itangazamakuru avuga ko yagiye kubera ko “abaturage barimo gupfa iwacu, ibintu tutakwihanganira kuko ntabwo twarebera abantu bapfa ngo bashire ngo tuzabone kugira icyo dukora. Niba turi muri leta, tuyirimo kubera ko tugira ababyeyi, tugira iwacu. Ababyeyi bacu batagihari n’iwacu barashize, ubwo twaba dukora iki, ko twize igisirikare kugira ngo turengere abaturage n’ibyabo, bakaba batarimo barengerwa?”
Yakomeje ati “Twahisemo kuza kubabarana n’abaturage, kuza gufatanya na bo kugira ngo dushakane amahoro yabo kuko abari bayashinzwe ntacyo bakoze bararebereye.”
Ni urugamba avuga ko bazarwana “kugeza ku mutongi wa nyuma w’amaraso”, “kugeza tugaruye uburenganzira bw’abaturage.”
Mu minsi ishize byanavuzwe ko undi musirikare mukuru Colonel Aaron Nyamushebwa w’umunyamulenge na we yatorotse, ariko ayo makuru aza guhakanwa kugeza no kuri nyir’ubwite.
Me Bukuru Ntwari avuga ko “kuva muri Kivu y’Amajyepfo mu Tulambo, Mibunda, ahantu Mai Mai yanatwitse, Mai Mai yasenye, yanyaze inka, n’aho ari muri Congo Central, ahantu mu bilometero byinshi hafi 3000, [kuvuga ko yatorotse] noneho byanamuteza n’akaga gakomeye mu bantu bari kumwe, uretse ko ari mu gisirikare cy’igihugu bamubumbatira.”
Yakomeje ati “Uretse ko yabibeshyuje, ariko ni inkuru zaremereye ubwoko bw’Abanyamulenge cyane.”
Balkanization, ibyago ku banyamulenge
Imvugo ikomeje gushyushya imitwe y’abanye-Congo benshi ni icyizwe ‘balkanization; ko hari umugambi wo kwigabanya icyo gihugu bigizwemo uruhare n’ibihugu birimo u Rwanda.
Ni imvugo zanagarutsweho n’abarimo Cardinal Fridolin Ambongo Besungu na Adolphe Muzito wabaye Minisitiri w’Intebe wa RDC, ubu ni umuvugizi w’ihuriro Lamuka.
Ambongo yavuze ko Abanyarwanda cyangwa Abanya-Uganda bamaze imyaka myinshi muri RDC “nta washidikanya ku bwenegihugu bwabo bwa Congo, ariko igiteye inkeke ni abakomeje kwiyongerayo, kandi tukanabaha umwanya wo guhita nk’Abanye-Congo.”
Dr Mugabe avuga ko guhuza iyi balkanization no kuba iki gihugu gifite abanyamahanga gicumbikiye, kandi bikavugwa n’abantu bakomeye mu gihugu, bishobora gushyira mu kaga Abanyamulenge. Ku bwe ngo abona imvugo ya ""balkanisation"" ifite ibisobanuro by’uruhurirane nka bibiri.
Yakomeje ati “Hari abanyapolitiki batsinzwe amatora bakora ibishoboka byose kugira ngo banduze isura ya Perezida Tshisekedi ashishikajwe no kugarura umubano mwiza hagati ya RDC n’abaturanyi bayo harimo n’u Rwanda.”
“Hari ingengabitekerezo imaze imyaka myinshi yaracengejwe mu baturage yo kwanga abazwi nka ""Rwandophones"" cyangwa abavuga Ikinyarwanda ndetse n’u Rwanda. Kwanga abavuga Ikinyarwanda ni umushinga wagiye uhesha abanyapolitiki benshi akazi. Umenyapokitiki ushaka umwanya, cyane cyane abakomoka mu burasirazuba bakunze gukoresha iturufu nka ""balkanisation"" mu rwego rwo kwishakira amaramuko.”
Ibyo ngo bishobora kuba biterwa n’uko hari abanye-Congo batarimo kubona neza uburyo u Rwanda na RDC bifitanye umubano mwiza mu butwererane n’ubukungu, akaba ari bo “bacuruza iyo mvugo ko hari balkanization.”
",https://m.igihe.com/politiki/amakuru/article/urwango-rwo-kwitwa-abanyarwanda-ubwicanyi-mu-isura-ya-jenoside-ibihe-bikomeye,Politics
Umuntu ukekwaho Coronavirus yashyizwe mu kato muri Kenya,"Ubuyobozi bw’ikigo cy’indege cya Kenya Airways bwatangaje ko hari umuntu washyizwe mu kato mu bitaro bya Kenyatta National Hospital (KNH), avuye Guangzhou mu Bushinwa ariko akagaragaraho ibimenyetso by’ibicurane.
Ubuyobozi bw’ikigo cy’indege cya Kenya Airways bwatangaje ko hari umuntu washyizwe mu kato mu bitaro bya Kenyatta National Hospital (KNH), avuye Guangzhou mu Bushinwa ariko akagaragaraho ibimenyetso by’ibicurane.
Ni mu gihe u Bushinwa bwagarayemo icyorezo cya Coronavirus, gifatwa nk’indwara y’ubuhumekero ishobora gukurizamo umusonga.
Itangazp rya Kenya Airways rivuga ko uwo mugenzi yageze i Nairobi kuri uyu wa Kabiri avuye i Guangzhou.
Rikomeza riti “Icyemezo cyo kumushyira mu kato cyemeranyijweho na Guverinoma ya Kenya ku kibuga cy’Indege cya JKIA,”
Amakuru avuga ko uyu muntu yari yemerewe gusubira iwabo n’ubuyobozi bw’u Bushinwa, ku kibuga mpuzamahanga cy’indege cya Baiyun i Guangzhou.
Kenya Airways yatangaje ko ubu no kujya mu ndege birimo gusaba ko umunrtu abanza kugenzurwa, kugira ngo ataza kugira abyo yanduza aramutse afite coronavirus.
Imibare y’abahitanywe na coronavirus ukomeje kwiyongera aho bageze ku 106, ndetse umubare w’abayanduye wikubye inshuro hafi ebyiri mu munsi umwe gusa, nk’uko ubuyobozi bw’u Bushinwa bwabitangaje.
Iyi ndwara yamaze kugera mu bihugu bitandukanye birimo ibyo muri Aziya, u Burayi na Cote d’ivoire muri Afurika hari umuntu wayiketsweho.
Umubare w’abantu bari bamaze kwandura iyi virusi ifata imyanya y’ubuhumekero bikavamo umusonga, mu Bushinwa kuri uyu wa Mbere habarurwaga 4.515 bavuye ku 2.835 ku munsi wabanje.
",https://m.igihe.com/politiki/amakuru/article/umuntu-ukekwaho-coronavirus-yashyizwe-mu-kato-muri-kenya,Politics
Ibigo 10 bikora ibijyanye na drones bihataniye igihembo cya £40.000 kizatangirwa i Kigali ,"Ibigo 10 byo ku mugabane wa Afurika byatoranyijwe nk’ibizahatanira igihembo cya £40,000 kizatangwa mu nama izabera i Kigali mu kwezi gutaha, agenewe ikigo kizagaragaza umwihariko kurusha ibindi.
Ibigo 10 byo ku mugabane wa Afurika byatoranyijwe nk’ibizahatanira igihembo cya £40,000 kizatangwa mu nama izabera i Kigali mu kwezi gutaha, agenewe ikigo kizagaragaza umwihariko kurusha ibindi.
Ibyo bigo uko ari 10 ni ibyo mu bihugu icyenda byo kuri uyu mugabane birimo Benin, Repubulika ya Demokarasi ya Congo, Kenya, Malawi, Nigeria, Afurika y’Epfo, Tanzania, Zambia na Zimbabwe.
Ku munsi wa nyuma w’irushanwa, buri kigo kizahabwa umwanya wo kugaragaza imikorere imbere y’akanama nkemurampaka, mu nama nyafurika ku bijyanye n’indege zitagira abapilote (drones), izabera i Kigali ku wa 6 Gashyantare 2020.
Ibigo bihatanye muri iri rushanwa rizwi nka African Drone Business Challenge (ADBC) ribaye ku nshuro ya mbere, rigenewe ba rwiyemezamirimo ba Afurika, hagamijwe kwerekana uburyo bushya drones zakwifashishwa mu buryo butanga umusaruro.
Ibyo bigo icumi ni DRONE ERA (Benin), Africa Bees (DRC), Kenya Flying Labs (Kenya), MicroMek Limited (Malawi), Global Air Drone Academy (Nigeria/USA), Upshore Robotics (Nigeria), Integrated Aerial Systems (Afurika y’Epfo), Jembe Kilimo (Tanzania), JCKEG Solutions (Zambia), na Alley Capital Group (ACG) (Zimbabwe).
Ibyo bigo byatoranyijwe mu bindi hafi 150 byari byagaragaje imishinga yabyo, byo mu bihugu 31 bya Afurika. Abahatanaga basabwe kugaragaza umushinga w’uburyo drones zakoreshwa mu kwagura amahirwe y’ubucuruzi.
Imishinga yatanzwe yasesenguwe n’impuguke mpuzamahanga zari zigize akanama nkemurampaka, amanota atangwa harenwe ku bintu birimo amahirwe umushinga ugaragaza yatuma waguka kandi ukaramba, kuba drones zakoreshwa mu nyungu z’abantu benshi no kuba zongera amahirwe mu iterambere ry’ubukungu.
Mu mishinga yakiriwe, imyinshi yari ikiri mu mwaka wa mbere wo gutangira, yibanda cyane ku nzego zirimo ubucukuzi bw’amabuye y’agaciro, ubuhinzi n’ubuzima.
Biteganyijwe ko ibigo icumi byatoranyijwe bizanyura mu mwiherero w’iminsi ibiri ugamije gukarisha imishinga yabo, yateguwe na Carnegie Mellon University Africa (CMU Africa) azibanda ku kunoza imishinga, bagahabwa n’amahirwe yo guhura n’abantu batandukanye.
Biteganyijwe ko abazatsinda ari abazabasha kugaragaza neza imishinga yabo imbere y’abakemurampaka n’abazaba bitabiriye iyi nama basaga 800.
Nyuma hazatangazwa abatsinze harimo uwatwaye igihembo nyamukuru n’uwamuguye mu ntege, ibihembo byose hamwe bizaba bifite agaciro ka £40,000, ni ukuvuga hafi miliyoni 50 Frw yatanzwe n’Ikigega cy’Abongereza gishinzwe iterambere mpuzamahanga, UKAID/DfID.
Inama nyafurika ku bijyanye na drones izabera mu Rwanda ku wa 5-7 Gashyantare, 2020. Yeteguwe ku bufatanye bwa Banki y’Isi na Guverinoma y’u Rwanda, ikazitabirwa n’abasaga 1000, muri Kigali Convention Centre.
Umuyobozi wa Banki y’Isi mu Rwanda, Yasser El-Gammal, yavuze ko iyi nama yashyizeho amahirwe yihariye yo “kuri ba rwiyemezamirimo ngo babashe gutangira ibiko by’ikoranabuhanga ryo ku rwego rwo hejuru, bikazagira uruhare mu kubaka urwego rwa drones kandi rukora neza muri Afurika runazamura imitangire ya serivisi ku baturage bayo.”
Biteganyijwe ko muri iyi nama hazabaho ibice byo kungurana ubumenyi mu bijyanye na drones, kumurika ibyo bakora n’irushanwa rizitwa Lake Kivu Challenge rizahuza ibigo by’ikoranabuhanga.
U Rwanda ni kimwe mu bihugu bike ku Isi bibyaza umusaruro drones mu bijyanye n’ubuzima, aho bigizwemo uruhare n’ikigo Zipline, drones zigeza amaraso ku bitaro bitandukanye mu Rwanda, kimwe n’imiti iba ikenewe mu buryo bwihutirwa.
",https://m.igihe.com/politiki/amakuru/article/ibigo-10-bikora-ibijyanye-na-drones-bihataniye-igihembo-cya-l40-000,Politics
Afurika y’Epfo yagennye Ambasaderi mushya wayo mu Rwanda,"Afurika y’Epfo yamaze kugena Ambasaderi mushya wayo mu Rwanda, nyuma y’umwaka nta ambasaderi igira usimbura George Nkosinati Twala.
Afurika y’Epfo yamaze kugena Ambasaderi mushya wayo mu Rwanda, nyuma y’umwaka nta ambasaderi igira usimbura George Nkosinati Twala.
Mu Ukuboza 2018 nibwo uwari Ambasaderi wa Afurika y’Epfo mu Rwanda, George Nkosinati Twala yahamagajwe i Pretoria, nyuma y’uko manda ye yari yararangiye.
Icyo gihe hari hashize iminsi hari umwuka mubi wakuruwe n’ibitutsi bivugwa ko byatutswe uwari Minisitiri w’Ububanyi n’Amahanga wa Afurika y’Epfo, Lindiwe Sisulu, biturutse mu Rwanda.
Umunyamabana wa Leta ushinzwe umuryango wa Afurika y’Iburasirazuba, Olivier Nduhungirehe yabwiye The East African ko Afurika y’Epfo yamaze kuboherereza amazina ya ambasaderi mushya, gusa yirinda kumutangaza kuko u Rwanda “atari rwo rugena itariki nyayo azagerera i Kigali”.
Ibihugu byombi byamaze kwemeranya kuri ambasaderi mushya gusa nta na kimwe kiremera gutangaza uwo ari we.
Ikinyamakuru The East African cyatangaje ko gifite amakuru yizewe y’uko Mandisi Mpahlwa w’imyaka 60 ari we wagizwe Ambasaderi mushya wa Afurika y’Epfo mu Rwanda. Cyavuze ko yemejwe mu Ukwakira umwaka ushize, isaha n’isaha akaba yagera i Kigali agatangira imirimo.
Mpahlwa asanzwe ari ambasaderi wa Afurika y’Epfo muri Mozambique, manda ye muri icyo gihugu irarangira muri uyu mwaka.
Yigeze kuba Minisitiri w’ubucuruzi, anakora mu yindi myanya muri Guverinoma ya Afurika y’Epfo guhera mu 2004.
Nduhungirehe yavuze ko umubano w’u Rwanda na Afurika y’Epfo umeze neza, ndetse ngo n’ibibazo bihari bari kubikemura.
Yagize ati “Umubano wacu na Afurika y’Epfo ni mwiza. Twagize ibibazo mu minsi yashize ariko turi gukorana ngo tubikemure. Ambasaderi wacu mushya muri Afurika y’Epfo yakiriwe neza i Pretoria, na ambasaderi wabo mu Rwanda yeremewe.”
Nduhungirehe yavuze ko bari no gukemura ibindi bibazo biri hagati y’ibihugu byombi.
Mu Ukwakira 2019, Perezida Paul Kagame yakiriye Jeff Radebe, intumwa yihariye ya Perezida wa Afurika y’Epfo, Cyril Ramaphosa. Nyuma y’aho abakuru b’ibihugu bombi Kagame na Ramaphosa bahuriye i Sochi mu Burusiya bagirana ibiganiro aho bari bitabiriye inama ihuza u Burusiya na Afurika.
Muri Nyakanga 2019, u Rwanda rwasimbuje uwari Ambasaderi warwo muri Afurika y’Epfo, Vincent Karega wari uhamaze imyaka umunani, asimburwa na Ambasaderi mushya, Eugène Kayihura.
Nubwo umubano w’u Rwanda na Afurika y’Epfo ugenda ugarura isura, hari ibitaranoga, cyane cyane ko Afurika y’Epfo icumbikiye Kayumba Nyamwasa ukuriye RNC n’Umutwe w’abarwanyi wa P5, uhuriweho n’amashyaka atanu arwanya Leta y’u Rwanda.
Uyu mutwe wakomeje gutegura ibikorwa bigamije guhungabanya umutekano w’u Rwanda no kugirira nabi ubutegetsi buriho ndetse bamwe mu bari bawugize barimo umuyobozi wabo Rtd Major Mudathiru Habib, barimo kuburanishwa n’inkiko za gisirikare mu Rwanda, nyuma yo gufatwa n’ingabo za RDC, abandi bakishyikiriza MONUSCO.
Kugeza ubu kandi Abanyarwanda bakomeje kugorwa no kubona viza zo kwerekeza muri Afurika y’Epfo, ikibazo Perezida w’icyo gihugu, Cyril Ramaphosa aheruka kuvuga ko kigiye gukemurwa, ariko imyaka igiye kuba ibiri bitarashoboka.
",https://m.igihe.com/politiki/article/afurika-y-epfo-yagennye-ambasaderi-mushya-wayo-mu-rwanda,Politics
Ibyo wamenya kuri Gen Ndayishimiye ugiye guhagararira CNDD-FDD mu matora y’Umukuru w’Igihugu mu Burundi,"“Ntakugugumwa caratuvunye” niyo yari indirimbo mu mihanda yo mu Mujyi wa Kitega n’ahandi mu Burundi mu barwanashya ba CNDD-FDD, nyuma y’aho byemejwe ko Général Major Evariste Ndayishimiye ariwe mukandida mu matora y’Umukuru w’Igihugu ahabwamo amahirwe yo kuba Perezida.
“Ntakugugumwa caratuvunye” niyo yari indirimbo mu mihanda yo mu Mujyi wa Kitega n’ahandi mu Burundi mu barwanashya ba CNDD-FDD, nyuma y’aho byemejwe ko Général Major Evariste Ndayishimiye ariwe mukandida mu matora y’Umukuru w’Igihugu ahabwamo amahirwe yo kuba Perezida.
Inteko idasanzwe y’ishyaka riri ku butegetsi mu Burundi, CNDD-FDD yateranye kuri iki Cyumweru, yatoreye Général Evariste Ndayishimiye guhagararira iryo shyaka mu matora ya Perezida azaba muri Gicurasi uyu mwaka.
Ndayishimiye ni umwe mu bari bamaze iminsi bahabwa amahirwe yo gusimbura Pierre Nkurunziza wayoboraga u Burundi guhera mu 2015.
Gen Ndayishimiye ni umwe mu barwanashyaka b’imena ba CNDD-FDD, kandi yagiye ahabwa imyanya itandukanye mu gisirikare cy’u Burundi no muri Guverinoma.
Hari abavuga ko Ndayishimiye ari umwe mu nkoramutima za Nkurunziza , akaba inshuti ya hafi ya Minisitiri w’Umutekano, Allain Guillaume Bunyoni, ufatwa nk’ukomeye mu Burundi.
Ni umugabo utarakunze kugaragara kenshi mu ruhame ari nayo mpamvu hari benshi mu baturage bamufata nk’udafite ubusembwa mu bibazo bimaze iminsi biyogoza u Burundi.
Ndayishimiye uzwi nka Neva, yavukiye mu ntara ya Gitega muri Komini Giheta mu 1968. Yabanje kwiga amategeko muri Kaminuza y’u Burundi kugeza mu 1995 ubwo habaga ubwicanyi muri iyo kaminuza bwibasiye abanyeshuri b’Abahutu agahunga.
Uyu mugabo w’imyaka 52, ni umwe mu ba mbere binjiye mu gisirikare cy’ishyaka CNDD-FDD ubwo bari bakiri inyeshyamba.
Yayoboye ibitero bitandukanye mu ntambara yari igamije gufata ubutegetsi mu myaka ya za 2000.
Nyuma y’amasezerano yo guhagarika intambara yasinywe mu 2003, yagiye mu myanya itandukanye irimo kuba Minisitiri w’Umutekano, Umuyobozi ushinzwe guhuza ibikorwa bya gisirikare n’ibya gisivile mu biro by’umukuru w’igihugu. Yabaye kandi Umuyobozi Mukuru wa SOBUGEA, sosiyete ishinzwe ubwikorezi bwo mu kirere.
Guhera muri Kanama 2016, Ndayishimiye yatorewe kuba Umunyamabanga Mukuru wa CNDD-FDD.
Kimwe mu bivugwa kuba byatumye abarwanashyaka ba CNDD-FDD bamuhitamo, ni uko ari umwe mu bantu bafite ubunararibonye kandi bakuriye mu ishyaka.
Ni umuntu wakoze imirimo itandukanye ya gisirikare, azi ibijyanye n’imiyoborere kuko yakoze muri Minisiteri y’umutekano no mu biro by’umukuru w’igihugu, imikorere yaho arayizi neza.
Azwi kandi ku rwego rw’akarere kuko ni we wari uhagarariye Guverinoma y’u Burundi mu itsinda ryo gukurikirana ishyirwa mu bikorwa ry’amasezerano yo guhagarika imirwano yasinywe hagati y’u Burundi n’umutwe wa FNL Palipehutu.
Bivugwa ko afitanye kandi umubano wihariye na Leta ya Tanzania, imwe mu nshuti z’akadasohoka z’ishyaka CNDD-FDD. Nta byaha ashinjwa haba mu Burundi no ku rwego mpuzamahanga, ahubwo afatwa nk’umuntu wumva ibibazo kandi wicisha bugufi ari nabyo bimugira ukunzwe cyane mu baturage.
Ikindi Gen. Ndayishimiye ashimwa n’abamuzi kuba ari intyoza mu mbwirwaruhame, ndetse akagira akarimi kazi kureshya abaturage no guhosha uburakari ahari amakimbirane.
By’umwihariko, Gen. Ndayishimiye ni inshuti y’akadasohoka ya Nkurunziza, aho bivugwa ko nta kintu na kimwe gikorwa mu Burundi atakizi, haba mbere y’uko ajya mu buyobozi bw’ishyaka ndetse na nyuma yaho.
Ni umuhanga kandi mu gukorera ibikorwa bye mu rwihisho ntashake kwigaragaza, ku buryo kumenya imikorere n’imitekerereze ye ngo bigoye.
Icyakora, Ndayishimiye ngo ntashyigikiwe n’abasirikare bakuru bose, cyane cyane abavuka mu bice byo mu Burengerazuba bw’Igihugu nkuko bivugwa n’ab’imbere mu ishyaka. Ikindi ngo ni umuntu ugira umujinya vuba.
Nubwo bimeze gutyo, byitezwe ko Ndayishimiye ashobora gutsinda amatora ya Perezida kubera ko ishyaka CNDD-FDD rifite abayoboke benshi mu gihugu kandi akaba ari naryo risa n’iriyoboye inzego hafi ya zose z’ubutegetsi. Ikindi nuko amashyaka atavuga rumwe na Leta ari imbere mu gihugu asa n’adafite imbaraga nyinshi zakangaranya CNDD-FDD, amwe akaba yaranacitsemo ibice.
Scènes d’allégresse en @MairieBuja aussi pour célébrer le bon choix des congressistes à @Gitega qui ont désigné @e_ndayishimiye pour qu’il soit leur Candidat à la Présidentielle de mai 2020 au #Burundi.#Tsinda2020 pic.twitter.com/6tE8IyIRm8
— Cndd Fdd (@CnddFdd) January 26, 2020
#Burundi: Innombrable foule de #Bagumyabanga dans les rues de @KirundoProvince à la proclamation des résultats du Congrès à @Gitega. Ils aiment @e_ndayishimiye, le Candidat du @CnddFdd à la Présidentielle de mai 2020.#Tsinda2020 pic.twitter.com/zMzQu48Vnm
— Cndd Fdd (@CnddFdd) January 26, 2020
A @makambaProvince allégresse à la proclamation du Candidat choisi par le Congrès du @CnddFdd à @Gitega, Gen. @e_ndayishimiye, actuel Secrétaire Général du Parti.#Tsinda2020 #Burundi pic.twitter.com/mTDxhW4rZ4
— Cndd Fdd (@CnddFdd) January 26, 2020
Les membres du Parti @CnddFdd à @MuyingaProvince sortent des maisons et marchent en scandant des slogans du Parti, se félicitant pour le bon choix pour la Présidentielle de 2020 au #Burundi, Gen. @e_ndayishimiye.#Tsinda2020 pic.twitter.com/sX9xeseJFT
— Cndd Fdd (@CnddFdd) January 26, 2020
",https://m.igihe.com/politiki/article/burundi-gen-ndayishimiye-watorewe-guhagararira-cndd-fdd-mu-matora-ni-muntu-ki,Politics
Intandaro y’ubwoba n’uburakari bw’u Rwanda ubwo Gabon yivanaga muri OCAM rwari ruyoboye,"Imyaka ya 1974 kugeza mu 1978, ni imyaka yagoye cyane Leta ya Juvénal Habyarimana cyane cyane mu bijyanye no kugarura umwuka n’umubano mwiza mu muryango wa OCAM u Rwanda rwari rwahawe kuyobora.
Imyaka ya 1974 kugeza mu 1978, ni imyaka yagoye cyane Leta ya Juvénal Habyarimana cyane cyane mu bijyanye no kugarura umwuka n’umubano mwiza mu muryango wa OCAM u Rwanda rwari rwahawe kuyobora.
Ni umuryango Gabon yitaga ko wenda gupfa, mu gihe Habyarimana, Perezida wa Sénégal, Sédar Senghor n’abandi bake babonaga ko ari wo zingiro ry’ukwishyira hamwe kwa Afurika.
OCAM ni umuryango watangiye mu 1965, uzima mu 1985. Waje usimbuye undi witwaga Union Africaine et Malgache (UAM) washibutse mu kwishyira hamwe kw’ibihugu byahoze bikolonijwe n’u Bufaransa.
U Rwanda rwinjiranye na Zaire muri OCAM mu 1965, umuryango ufite intego zo gufatanye mu by’ubukungu, imibereho myiza y’abaturage, guhanahana ibijyanye n’umuco n’ibindi.
Bimwe mu byo u Rwanda rwawungukiyemo ukiriho ni igice kimwe cya Village Urugwiro cyubatswe ubwo rwiteguraga kwakira inama yawo y’abakuru b’ibihugu, kuba umunyarwanda Ambasaderi Ismail Amri Sued yarabaye umunyamabanga Mukuru wawo no kuba mu Rwanda ariho hari ikigo cya OCAM gishamikiye ku Burayi cyari gishinzwe amahugurwa by’ibarurishamibare mu bukungu.
Ibibazo muri uyu muryango byatangiye mu myaka ya 1972 ariko bikomera cyane mu 1974 ubwo byatangazwaga ko Perezida Habyarimana ari we ugiye gusimbura Senghor ku buyobozi bw’uwo muryango.
Ku ikubitiro, ibihugu nka Zaire byavuyemo mu 1972, Congo Brazzaville ikurikiraho mu 1973 naho Cameroun, Tchad na Madagascar bivamo mu 1974.
Umuryango wahoranye abanyamuryango 16, wasigaye urwariza ku banyamuryango 12 nabo abenshi bashya kandi badafite imbaraga nyinshi dore ko ibihugu byinshi byari bikomeye byari bimaze kuvamo.
U Rwanda rwatorewe i Bangui, Gabon ihavana umujinya
Kuva tariki 10 kugeza 12 Kanama 1974, i Bangui muri Centrafrique habareye inama ya munani y’abakuru b’ibihugu bya OCAM.
Muri OCAM, ibihugu byari bisigaye bikomeye byari Sénégal na Côte d’Ivoire ari nabyo byafataga ahanini imyanzuro ikomeye, ibindi bikabigenderaho.
Ibyo bigaragazwa n’uko muri iyo nama ya munani, Perezida Senghor wari ucyuye igihe ku buyobozi bwa OCAM yatanze imyanzuro y’amavugurura yagombaga gutuma OCAM ikomeza kubaho, ibihugu hafi ya byose biyemeza uko yakabaye.
Muri iyo nama, ubwo Senghor yahabwaga umwanya ngo avuge ijambo rizosa manda ye, yavuze ko Umujyi wa Bangui ukwiriye kuba icyicaro gikuru cya OCAM, kikavanwa i Yaounde muri Cameroun.
Yavuze ko Maj Gen Juvenal Habyarimana ari we ukwiriye uba Perezida wa OCAM, Umunyamabanga Mukuru wa OCAM akava mu birwa bya Maurice, naho inama y’abakuru b’ibihugu bya OCAM ikajya iba buri myaka ibiri aho kuba buri mwaka.
Amwe mu mashami ya OCAM yahawe ibyicaro bishya, Gabon ntiyashyirwamo na kimwe icyakora hemezwa ko umuyobozi mukuru w’ikigo gishinzwe umutekano w’indege, (ASECNA) ava muri Gabon.
Perezida Habyarimana yahawe inkoni yo kuyobora OCAM, inama itaha ishyirwa muri Nyakanga 1976, ikabera i Kigali mu Rwanda.
Inyandiko z’icyo gihe za Ambasade ya Leta Zunze Ubumwe za Amerika i Bangui nk’uko zashyizwe hanze na Wikileaks, zivuga ko Omar Bongo wayoboraga Gabon yagaragaye mu nama ababaye ndetse ngo ari mu bakuru b’ibihugu batashye inama ikirangira i Bangui.
Ibihugu nka Gabon, Bénin, Niger, Togo na Burkina Faso nabyo byatahanye umujinya ndetse biri mu byakekwaga ko bishobora kwivana muri OCAM kuko byafataga Sénégal na Côte d’Ivoire nk’ibishaka kwigira abategetsi b’umuryango kubera ko imyanzuro yose ariho yafatirwaga.
Ikindi cyababazaga bimwe muri ibyo bihugu, ni umubano wihariye wagaragaraga hagati y’u Bufaransa na Sénégal ndetse na Côte d’Ivoire.
Abandi bakuru b’ibihugu bari baje mu nama baraye i Bangui ngo bifatanye na Centrafrique kwizihiza umunsi w’ubwigenge kuwa 13 Kanama ariko abayobozi b’ibyo bihugu bitishimye bahise bitahira.
Byakomeje guhwihwiswa ko Gabon ishobora kubanziriza ibindi bihugu kuva muri OCAM ariko biranga kugeza muri Nzeri 1976, ubwo hari hasigaye amezi abiri ngo inama y’uwo muryango ibere i Kigali.
U Rwanda rwatunguwe no kumva mu binyamakuru ko Inama y’abaminisitiri ya Gabon yateranye tariki 7 Nzeri 1976, yatangaje ko icyo gihugu cyivanye muri OCAM gusa ikaguma mu mashami n’imishinga imwe n’imwe y’uwo muryango.
Byari inkuru mbi kuri uwo muryango wari umaze iminsi ucumbagira, bigakubitiraho ko Gabon yari kimwe mu bihugu bitanga umusanzu utubutse muri OCAM kandi ikaba kimwe mu bihugu byatangiranye nawo.
Impamvu zatanzwe binyuze mu binyamakuru byo muri Gabon, ni uko Bongo yashakaga gushyira imbaraga mu muryango w’ibihugu bya Afurika (OUA) yari abereye Visi Perezida anateganyijwe kuwuyobora guhera mu 1977.
Gabon kandi yabonaga OCAM nk’umuryango ushaje utajyanye n’icyerecyezo cya Afurika, ukigendera ku bitekerezo bya gikoloni byasizwe n’u Bufaransa.
Ikinyamakuru Union cyo muri Gabon cyanditse ko n’ubundi OCAM wari umuryango “wapfuye’ guhera mu 1972 ubwo ibihugu bine byawuvagamo, ko ‘nta mpamvu yo gukomeza gutuma usamba’. Cyakomeje kivuga ko Gabon “itazakomeza kuba ‘inka ikamirwa’ OCAM.
Ubwo yari mu Bufaransa muri uwo mwaka, Perezida Omar Bongo na we yavuze ko OCAM “yirangije kera yo ubwayo, kuko nta cyo ikimaze”.
Kumenya amakuru yo kwivana kwa Gabon muri OCAM hasigaye gusa amezi abiri ngo inama ibe, byababaje u Rwanda.
Inyandiko z’icyo gihe za ambasade ya Amerika i Kigali zigira ziti “u Rwanda rwarakajwe n’amakuru yo kwivana kwa Gabon muri OCAM rukabimenyera mu binyamakuru. U Rwanda rwari ruyoboye umuryango, rwahise rutangaza ko rugiye kugirana ibiganiro n’ibindi bihugu hakarebwa ingaruka uko kwivana mu muryango bizawugiraho.”
Ku ikubitiro, inama y’abakuru b’ibihugu bigize OCAM yagombaga kuba mu Ugushyingo mu 1976, yahise yigizwa inyuma, u Rwanda rushyiraho itsinda ryagombaga kujya i Libreville kwinginga Gabon ngo yisubireho ku cyemezo yafashe.
Amerika yatangaje ko u Rwanda rwasigaranye ubwoba bw’uko kugenda kwa Gabon gushobora gusenya OCAM burundu, bikagaragaza intege nke z’uwo muryango, ugapfira mu maboko ya Perezida Habyarimana wari uwuyoboye.
Tariki 30 Nzeri 1976, Habyarimana yagiye i Libreville. Ibyaranze ibiganiro bye na Perezida Omar Bongo harimo icyemezo cya Gabon cyo kwitandukanya na OCAM.
Baraganiriye birangira nta mwanzuro ufashwe, bemeranya kutemeranya kuri iyo ngingo ariko umubano w’ibihugu byombi ugakomeza. Uwo munsi hanasinywe amasezerano ane ajyanye n’ubufatanye bw’u Rwanda na Gabon.
Ku mugoroba Bongo amaze kwakira ku meza Habyarimana, yafashe ijambo, avuga ko mu byatumye bavamo harimo kuba OCAM itarahisemo Libreville nk’icyicaro gikuru cyayo.
Habyarimana yirinze kuvuga ku ngaruka zo kugenda kwa Gabon, gusa atangaza ko yubaha icyemezo cya Gabon cyo kwivana mu muryango, ariko agaragaza ko ababajwe no kuba umwe mu banyamuryango ba kera abavuyemo.
Mu bindi byavuzwe ko byavanye Gabon muri OCAM, harimo guteza imbere sosiyete yayo y’indege, Air Gabon igatandukana na Air Afrique yari ishamikiye kuri OCAM kandi isa n’iri gutera imbere cyane.
Kuva muri Nzeri 1976 kugeza mu Ugushyingo, abakuru b’ibihugu bya OCAM bane bari bamaze gusura Gabon ngo barebe ko yakwisubiraho ariko biba iby’ubusa.
Kubera ibibazo byakomeje kuzurungutana mu buyobozi bwa OCAM, imyaka ibiri u Rwanda rwagombaga kuyobora uwo muryango yavuyemo itanu.
Urugendo rwa OCAM rwarangiye mu 1985 usenyutse burundu kuko wasaga nk’umuryango utakijyanye n’igihe kandi ukomeje gutereranwa n’ibihugu byinshi ari nako havukaga imiryango mishya ihuza uturere.
Indi nenge ivugwa kuri OCAM, ni uko yari igizwe n’ibihugu bitatanye ku buryo ibyinshi byabonaga nta nyungu z’ako kanya zibihuza, bigahitamo kujya mu miryango ya hafi kandi ifite ingufu.
",https://m.igihe.com/politiki/article/intandaro-y-ubwoba-n-uburakari-bw-u-rwanda-ubwo-gabon-yivanaga-muri-ocam-rwari,Politics
Minisitiri Mateke wa Uganda yahishuye ko atemeranya n’amasezerano n’u Rwanda n’umugambi mushya barufiteho,"Mu gihe hashize iminsi mike hatekerezwa ko umubano w’u Rwanda na Uganda waba utangiye kugana mu cyerekezo kizima nyuma y’irekurwa ry’abanyarwanda icyenda bari bafungiweyo binyuranyije n’amategeko, ibintu byabaye nk’ibisubira i Rudubi ubwo Umunyamabanga wa Leta Ushinzwe ubutwererane n’akarere, Philemon Mateke, yavugaga uburyo atemera amasezerano yasinywe hagati ya Uganda n’u Rwanda.
Mu gihe hashize iminsi mike hatekerezwa ko umubano w’u Rwanda na Uganda waba utangiye kugana mu cyerekezo kizima nyuma y’irekurwa ry’abanyarwanda icyenda bari bafungiweyo binyuranyije n’amategeko, ibintu byabaye nk’ibisubira i Rudubi ubwo Umunyamabanga wa Leta Ushinzwe ubutwererane n’akarere, Philemon Mateke, yavugaga uburyo atemera amasezerano yasinywe hagati ya Uganda n’u Rwanda.
Ni amasezerano yasinyiwe i Luanda muri Angola ku wa 21 Kanama 2019, agamije gushakira umuti ibibazo u Rwanda rwashinjaga icyo gihugu birimo gufunga abaturage barwo binyuranyije n’amategeko no kubakorera iyicarubozo, gushyigikira imitwe igamije kuruhungabanyiriza umutekano no kubangamira ubucuruzi bwarwo.
Mu butumwa yanditse kuri Twitter kuri uyu wa Kane, Mateke yahishuye ko kuva kera na kare atemeraga amasezerano basinyanye n’u Rwanda agamije guhosha umwuka mubi uri hagati y’ibihugu byombi, mu gihe ari umwe mu bagombaga kuba bakurikirana uko ashyirwa mu bikorwa.
Yagize ati “Naburiye bagenzi banjye ko nta cyiza kiva mu gusinyana amasezerano n’ikibi. Kugarura amahoro ntibyakunze kuri Chamberlain mu 1938, ntabwo natwe bizashoboka. Turekuye abanyabyaha babo, batwituye kurasa abaturage bacu nk’imbwa! Ni igihe cyo gusubiza kuri iyi myitwarire y’ubushotoranyi.”
I warned colleagues that nothing good comes from signing a pact with the devil. Appeasement didn't work for Chamberlain in 1938, and it won't work for us. We release their criminals, and they repay by shooting our citizens like dogs! Time to respond to this condescending behavior
— Philemon Mateke, PhD (@PhilemonMateke) January 23, 2020
Aha mu 1938 yashakaga kuvuga ku byabaye muri uwo mwaka hakorwaga inama z’inkurikirane hagati y’ibihugu by’u Bwongereza, u Bufaransa, n’u Butaliyani, bikemerera u Budage bwari buyobowe na Adolf Hitler kwiyomekaho ibice bimwe bya Czechoslovakia, mu buryo bwo kwirinda intambara.
Hitler yasabaga igice cya Sudetenland, Neville Chamberlain wari Minisitiri w’Intebe w’u Bwongereza afata iya mbere aza guhura n’uwayoboraga u Bufaransa, Eduard Daladier na Benito Mussolini wayoboraga u Butaliyani, bahurira i Munich na Hitler, bemeranya ko agace ka Sudetenland komekwa k’u Budage, bataha bahamya ko habonetse amahoro. Nyuma y’amezi atanu Hitler yarenze ku byemeranyijweho agaba igitero kuri Czechoslovakia yose arayifata.
Nubwo Mateke atatoboye ngo avuge izina ry’igihugu, ibyo Mateke yavuze bihura neza n’ibibazo birimo kuba hagati y’u Rwanda na Uganda.
Naho iby’abantu barashwe yavugaga bihuye n’uko kuri uyu wa Gatatu u Rwanda rwashyikirije Uganda umurambo w’umuturage wayo, Ndagijimana Theogene, warashwe n’inzego z’umutekano z’u Rwanda zamufatiye mu bikorwa bya magendu ashaka no kwinjiza ibiyobyabwenge mu gihugu, zamuhagarika akagerageza kuzirwanya.
Amagambo ya Mateke anahura n’ay’umudepite Ruth Nankabirwa, kuri uyu wa Gatatu wabwiye bagenzi be mu Nteko Ishinga Amategeko ko Guverinoma ya Uganda ikwiye gukemura bwangu ikibazo ifitanye n’u Rwanda, ariko asa n’uca amarenga ku buryo bwakoreshwa.
Yagize ati “Mureke duhe amahirwe asesuye Guverinoma ya Uganda, amahirwe yo kurangiza urugendo rwo guharanira ko dusubirana umubano mwiza nk’uwo twahoranye, kuko ntabwo ushobora kwicara hano ngo utange amabwiriza ngo umupaka ufungurwe, ngo utekereze ko ayo mabwiriza azafungura umupaka.”
Perezida w’Inteko Ishinga Amategeko ya Uganda, Rebecca Kadaga, yahise amubwira ko yizeye ko atarimo kuvuga ko bagomba guceceka ngo barindire umwanzuro wa Guverinoma n’igihe hari umuntu wabo urashwe.
Nankabirwa yakomeje ati “Ntabwo wakemura ikibazo gihari uyu munsi hatabayeho kubura ubundi buzima.”
Gusa imvugo ya Mateke yamaganywe n’umudepite wa Uganda mu Nteko Ishinga Amategeko y’Umuryango y’Umuryango wa Afurika y’Uburasirazuba, Mukasa Mbidde, wavuze ati “namaganye aya magambo ya Minisitiri niba koko iyi ariyo konti yawe y’ukuri, ndabona igitekerezo cyawe nk’ikidashinga, cyuje ubucucu, nta shingiro, ntigikwiye kandi cyuzuye amateshwa. Komeza ubibe inyigisho zawe, ariko twe Abanya-Uganda turi maso”.
I shudder at such a comment from a whole minister if this is your true handle .I find your opinion devoid of reason,idiotic,preposterous, ludicrous, farcical and complete balderdash.
Pontificate ,but we Ugandans are watchful .
— Hon Mukasa F Mbidde (@Mbidde) January 23, 2020
Mateke yashimangiye urwango rwe ku Rwanda
Umunyamabanga wa Leta muri Minisiteri y’Ububanyi n’Amahanga y’u Rwanda, Amb Olivier Nduhungirehe, yasubije Mateke ko ibikorwa bye ari iby’ubushobotoranyi kurushaho, ku buryo yagakwiye guceceka.
Ati “Umuntu wafatiwe mu cyuho arimo gutegura ibitero by’iterabwoba byishe abantu 14 bigakomeretsa abandi 16 mu gihugu cy’abaturanyi, akwiye guceceka akareka abadipolomate ba nyabo bagakora akazi kabo.”
Someone who was caught red-handed, while organising a deadly terror attack that killed 14 people and wounded 16 others in a neighbouring country, should have the decency to remain silent and allow real diplomats to do their job. https://t.co/mt8ikzu2j6
— Amb. Olivier J.P. Nduhungirehe (@onduhungirehe) January 23, 2020
Mu biganiro biheruka guhuza intumwa z’u Rwanda na Uganda mu Ukuboza 2019, u Rwanda rwagaragaje uburyo Mateke yari inyuma y’abarwanyi bagabye igitero i Musanze ahazwi nko mu Kinigi kigahitana abaturage 14.
Ubwo bari ku ngingo zijyanye n’uko Uganda ifasha imitwe yitwaje intwaro, Nduhungirehe yatanze urugero rw’igitero cyabaye mu ijoro rishyira ku itariki ya Kane Ukwakira aho abarwanyi b’umutwe wa RUD Urunana bateye mu Kinigi.
Mu iperereza ryakozwe, hari ibikoresho byafashwe birimo na telefoni zigendanwa n’ubuhamya bwatanzwe n’abafashwe, byagaragaje uruhare rwa Uganda muri iki gitero.
Amb. Nduhungirehe ati “Ibyo byose bigaragaza ko uwari uyoboye icyo gitero ari uwitwa Philemon Mateke akaba Umunyamabanga wa leta ya Uganda ushinzwe ubutwererane bw’akarere. Byagaragajwe na za telefoni n’ubuhamya bwatanzwe n’abafashwe.”
 “Hari n’uwitwa Nshimiye wiyita Governor ushinzwe ibikorwa byihariye muri RUD Urunana, atuye hariya mu Karere ka Kisoro n’umuryango we, byagaragaye ko akunda kujya muri Kivu y’Amajyaruguru ahitwa Benza gutegura ibitero kandi ko ariwe wakoranaga bya hafi na Philemon Mateke. Urwo ni urugero rumwe natanze ariko hari n’izindi nyinshi twatanze zigaragaza ko bagikomeza guha urubuga abaturwanya.”
Si ubwa mbere Mateke avuzwe mu bikorwa bigamije guhungabanya umutekano w’u Rwanda, kuko byavuzwe ko mu Ukuboza 2018 yakoranyaga inama yahuje FDLR na RNC i Kampala, ngo bategure igikorwa gihuriweho cya gisirikare ku Rwanda nk’uko La Forge Bazeye na Theophile Abega bari bahagarariye FDLR muri iyo nama babivuze nyuma yo gufatirwa ku mupaka wa Bunagana basubiye mu birindiro muri RDC.
Dusubize amaso inyuma
Ubushotoranyi bwa Uganda ku Rwanda si ubwa vuba, ndetse mu myaka yashize havuyemo ugukozanyaho kwabereye muri Repubulika ya Demokarasi ya Congo, byavuyemo intambara ya Kisangani yarangiye RPA itsinze ingabo za Uganda, ibintu byababaje Uganda ku rwego rukomeye.
Gutsindirwa i Kisangani byatumye abaturage ba Uganda n’Inteko Ishinga Amategeko bashyira igitutu ku bushobozi bwa Museveni no ku hazaza he. Muri kwa gusuzugura u Rwanda, abadepite barakariye Museveni ariko baguma no kwikoma Guverinoma y’u Rwanda, nk’uko raporo ya International Crisis Group yo mu 2000 ibigaragaza.
Icyo gihe Museveni yabonye ko uburyo bwo gucubya abaturage be ari ukwibasira RPA mu magambo atyaye. Mu ijambo ryo ku wa 30 Kanama 1999, Museveni yabaye nk’uwikura mu bibazo abyegeka ku bandi.
Ati “Icyo nabasobanurira ni uko abavandimwe bacu muri RPA batabashije gukura ngo bamenye uko ibintu bimwe na bimwe bikorwa. Bumva ko kunyura iya bugufi hano na hariya bizabageza ku ntego yabo. Ikindi maze iminsi numva ni uko RPA yashatse kwigarurira Congo ariko ko turimo kubakoma imbere.”
“Ku ruhande rwacu dushishikajwe no kongerera ubushobozi abanye-Congo ariko bigaragara ko Abanyarwanda batabyishimiye. Ariko nubwo twaba tubangamiye imigambi bafite muri Congo, ni gute bumva ko batugabaho ibitero ngo birangirire aho? Ni ukureba hafi cyane.”
Igisirikare cya Uganda nticyigeze cyakira inshuro cyakubiswe n’Abanyarwanda, aho bumvaga ko ishema n’icyubahiro byabo byahungabanyijwe, ibitangazamakuru byanzika ko UPDF yatsinzwe ndetse abasirikare bayo barenga 200 bagapfa.
Raporo ya ICG ivuga ko hahise hatangira inama z’ibanga i Kampala zikitabirwa n’abasirikare bakiri mu mirimo n’abasezerewe, ngo “bashakishe uburyo bwo kwihimura ku cyo bafataga nk’ubugambanyi bw’abari bafatanyije n’u Rwanda.”
Hari aho yagize iti “Abasirikare bakuru mu Ngabo za Uganda bavuga ko umubano n’u Rwanda utazongera na rimwe kuba nk’uko wahoze nyuma y’ibyabereye i Kisangani.”
Nyuma y’imyaka myinshi, Uganda ikomeje gushotora u Rwanda aho yakunze gufunga abaturage barwo ibashinja ubutasi, ibintu itigeze igaragariza ibimenyetso ishingiraho, ndetse nta n’abagejejwe mu rukiko ngo ibyaha bibahame, ariko bagiye bakorerwa iyicarubozo rikomeye, bamwe bakarekurwa baragizwe intere, bamwe bibaviramo ubumuga abandi babira ubuzima.
Inkuru wasoma:Uruhare rwa Minisitiri Mateke wa Uganda mu gitero cyagabwe mu Kinigi
Raporo yo mu 2000: Uko impuguke zasesenguye ishwanyagurika ry’umubano w’u Rwanda na Uganda
",https://m.igihe.com/politiki/article/minisitiri-mateke-wa-uganda-yahishuye-ko-atemeranya-n-amasezerano-n-u-rwanda-n,Politics
Bigenda bite iyo umudepite ageze mu Nteko ntatange ibitekerezo?,"Iyo havuzwe Umudepite nta kindi cyumvikana mu matwi ya benshi, uretse uwo umuturage aba yaritoreye ngo amuhagararire mu Nteko Ishinga Amategeko atanga ibitekerezo by’impinduka zikenewe, ni nayo mpamvu babita intumwa za rubanda.
Iyo havuzwe Umudepite nta kindi cyumvikana mu matwi ya benshi, uretse uwo umuturage aba yaritoreye ngo amuhagararire mu Nteko Ishinga Amategeko atanga ibitekerezo by’impinduka zikenewe, ni nayo mpamvu babita intumwa za rubanda.
Mu nshingano z’intumwa za rubanda harimo gutora amategeko abareye abaturage, kugenzura ibikorwa bya guverinoma, kwemeza abayobozi runaka, hari n’ibihugu baba bafite inshingano zo gutora abakuru b’igihugu.
Nubwo baba baratowe n’abaturage ngo babahagararire, mu bihugu bimwe birimo n’u Rwanda, usanga hari abaturage bavuga ko baheruka babatora ntibazongere kubaca iryera cyangwa bagatora amategeko atabanogeye.
Tariki 19 Nzeri 2018 ubwo yakiraga indahiro z’Abadepite, Perezida Paul Kagame, yavuze ko bagomba kujya begera abaturage, bakabikora nk’uko babigenza iyo babashakamo amajwi.
Ati “Igihe mwese mwamaze mwiyamamaza hirya no hino mu gihugu, mwabonanye n’Abanyarwanda, uko mwabagezeho mubashakaho amajwi ariko bizakomeza kubageraho mubasanga, mufatanya gukemura ibibazo bafite.”
Mu nteko habamo imirimo myinshi irimo kwiga imishinga y’amategeko, kuyisuzuma, kuyitangaho ibitekerezo n’ibindi.
Akenshi abaturage bamenya ubushobozi bw’umudepite batoye bitewe n’uburyo abavuganira, ibitekerezo atanga ku ngingo zitandukanye zizanwa mu Nteko, kubasura n’ibindi.
Hari ibihugu umudepite ugeze mu nteko ntiyongere kumvikana ku ngingo zibangamiye abaturage agaragazwa, byaba na ngombwa akaba yahagarikwa.
Nko mu 2018 muri Kenya, ikinyamakuru The Standard cyasohoye urutonde rw’abadepite batajya bavuga mu Nteko.
Havugwaga ko hari Abadepite bicara mu Nteko Ishinga Amategeko, ntibabe batekereza umushinga wafasha abaturage ahubwo icyo bakora, bikaba gusa gushyigikira imishinga yavuzwe n’abandi.
Iki kibazo cyazamuwe na bamwe mu badepite muri iki gihugu, batangiye bijujuta bavuga ko hari bagenzi babo bahitagamo kwisohokera, mu gihe abandi babaga bageze ku ngingo zikomeye zo gutorerwamo amategeko.
Depite Justin Bedan Njoka Muturi yabwiye abanyamakuru ati “Ntabwo nishimye kuko hari abadepite bagenzi bacu usanga birirwa bavuga ko bishimira ibyo bagezeho mu nteko, mu gihe mu by’ukuri ntacyo bigeze bakora.”
Yavuze ko hari bamwe usanga batagaragara mu gihe barimo gushaka gushyiraho itegeko runaka, nyamara nyuma ryajya gutorwa ugasanga batangiye kwijujuta kandi batarigeze bagaragara mbere ngo baritangeho ibitekerezo.
Inteko Ishinga Amategeko ya Kenya yavuze ko 70% by’abayigize wasangaga nta jambo bafata ngo batange ibitekerezo, bamwe muri bakaba baravugaga ko babiterwa n’uko babaga bakiri bashya mu nshingano.
Mu Rwanda bihagaze gute?
Kugeza ubu Inteko Ishinga Amategeko y’u Rwanda igizwe n’Imitwe ibiri, Umutwe w’Abadepite na Sena.
Kuva tariki 19 Nzeri 2018 umutwe w’abadepite wabonye abadepite bashya 80 bari muri manda izageza mu 2023, naho kuva mu Ukwakira 2019 hatowe abasenateri, kugeza ubu bose hamwe ni 26.
Nubwo bitoroshye kumenya imikorere ya buri mudepite, iyo uganiriye na bamwe muri aba bakubwira ko nubwo hari bamwe batavuga, ngo ni uburenganzira bwabo cyane ko nta tegeko rihari ribategeka kuvuga.
Depite, Dr Frank Habineza, usanzwe ari n’Umuyobozi w’Ishyaka Riharanira Demokarasi no kurengera ibidukikije (DGPR), yabwiye IGIHE ati “Abadepite bose bafite uburenganzira bungana imbere y’amategeko, nta mudepite kandi ubuzwa kugira igitekerezo atanga, buri wese afite uburenganzira bw’iminota ingana, burya umuntu kutavuga ni umutimanama we.”
Dr Habineza avuga ko ubwabo nk’abadepite badashobora kwicara ngo banenge umudepite runaka utajya utanga ibitekerezo, keretse wenda bikorewe mu mutwe wa politike aturukamo.
Ati “Ibyo byakorwa n’amashyaka kuko buri shyaka rigira umuhwituzi. Nk’ubu twe nubwo turi babiri mu nteko ariko dufite umuhwituzi ari we njye, ubu mfite uburenganzira bwo gukurikirana umudepite wo mu ishyaka ryanjye iyo nta gitekerezo atanga cyangwa ntacyo avuga, ndamubaza nti ese wowe ko mbona utavuga wabaye iki? n’ahandi ubwo ni uko babikora.”
Dr Habineza avuga ko ku giti cye intego yajyanye mu Nteko Ishinga Amategeko, ni uko buri gihe aba yiteguye kugira icyo yavuga gifasha umuturage.
 Ati “Nta tegeko ryacaho ntarivuzeho kandi na mugenzi wanjye uba muri PAC agomba kureba uko amafaranga akoreshwa neza.”
Kuva mu 2008, Depite Nyirahirwa Veneranda ari mu Nteko Ishinga Amategeko y’u Rwanda. Yabwiye IGIHE ko abantu bashobora kwibeshya ko hari abadepite batavuga kandi iyo bari muri komisiyo batanga ibitekerezo.
Ati “Burya hari ibintu abantu batazi, mu Nteko Ishinga Amategeko akazi gakorwa mu byiciro bitandukanye, hari imirimo ikorerwa muri komisiyo abadepite bakajya impaka ku mategeko, nyuma akazashyikirizwa inteko rusange, aha ni naho abaturage bose baba babyumva kuri radiyo.”
“Hari abantu benshi usanga bazi ko dutangira akazi saa cyenda mu gihe harimo inteko rusange ariko siko biri. Tuba twatangiriye muri komisiyo saa tatu ikageza saa sita, nyuma saa cyenda tukajya mu nteko rusange.”
Nyirahirwa yavuze ko muri ayo matsinda, hari abantu usanga batanga ibitekerezo, ntibabitange mu nteko rusange.
Ati “Hari abadepite usanga bavuga cyane mu mirimo ya komisiyo, mu nteko rusange burya hageramo ibyasuzumiwe muri za komisiyo ugasanga mu nteko rusange ntavuze, ariko hari n’abandi bavuga hose.”
Icyakora, yemeza ko hashobora kuba n’utatanga ibitekerezo aho hombi kuko iyo bageze mu nteko, nta muntu babwira ngo azagende avuge cyane.
Ati “Nta muntu uza kuguha amabwiriza ngo vuga, wanamara rwose imyaka itanu utavuze kandi nta wazabikubaza.”
Depite, Sheikh Harerimana Musa Fazil, Visi Perezida ushinzwe Imari n’Abakozi mu Nteko Ishinga Amategeko y’u Rwanda umutwe w’abadepite, yabwiye IGIHE ko kugeza ubu nta tegeko rihana umudepite utatanze ibitekerezo, bityo ko utabikoze nta tegeko aba yishe.
Agira ati “Nta cyaha gihari iyo utavuze kuko inteko ikorera mu mategeko, iyaba hari itegeko rivuga ngo niba utavuze umwaka wose bigenda gutya, icyo gihe twaryubahiriza ariko noneho ubwo nta tegeko rihari, ubwo nabyo biremewe, ikitabujijwe n’amategeko kiba cyemewe.”
Yavuze ko gahunda nyinshi mu nteko zibera muri za komisiyo, ku buryo hari abadepite benshi baba baratanze ibitekerezo, byagera mu nteko rusange akumva nta mpamvu yo kongera kuvuga.
Sheikh Harerimana yavuze ko bari kwiga ku buryo n’ibiganiro byabeye muri za Komisiyo byajya bica kuri radiyo kugira ngo abaturage babashe gukurikirana ibikorwa by’Inteko n’imikorere y’abadepite batoye.
Ati “ Twamaze kuganira n’ubuyobozi bwa RBA ngo turebe ukuntu n’impaka zabereye muri Komisiyo, rimwe na rimwe zajya zinyura kuri radiyo Rwanda Inteko, ibyo turimo kubiganira bizadutwara amafaranga kandi ntaraboneka ariko niwo murongo dushaka kuzakoreramo.”
Muri Uganda mu 2016 hasohotse urutonde rw’abadepite batajya bagaragara mu batanga ibitekerezo ku ngingo zireba abaturage, nyamara ari bo bahagarariye.
Mu badepite 427 bagize Inteko Ishinga Amategeko ya Uganda, 82 ngo nta jambo na rimwe bari bakavuze, 51 bari baravuze ijambo rimwe.
Mu 2011, mu Bwongereza ibinyamakuru byasohoye urutonde rw’abadepite b’abanebwe. Icyo gihe bashingiraga ku mubare w’inama abadepite bakoranaga n’abaturage bo mu duce bahagarariye.
Baje gusanga Depite Sir Stuart Bell, yari amaze imyaka 14 mu Nteko, nta na rimwe arajya kugirana ibiganiro n’abaturage bamutoye ngo yumve ibibazo byabo.
Sir Stuart Bell yaje kwitaba Imana mu 2012 afite imyaka 74.
",https://m.igihe.com/politiki/article/bigenda-bite-iyo-umudepite-ageze-mu-nteko-ntatange-ibitekerezo,Politics
Baringa ku cyiswe ‘‘balkanisation’’ y’u Rwanda kuri RDC,"Ijambo ‘‘balkanisation’’ rimaze kuba intero n’inyikirizo mu mvugo y’abatavuga rumwe n’ubutegetsi muri Repubulika Iharanira Demokarasi ya Congo, kuva Perezida Félix Tshisekedi yatorerwa kuyobora iki gihugu.
Ijambo ‘‘balkanisation’’ rimaze kuba intero n’inyikirizo mu mvugo y’abatavuga rumwe n’ubutegetsi muri Repubulika Iharanira Demokarasi ya Congo, kuva Perezida Félix Tshisekedi yatorerwa kuyobora iki gihugu.
Aba batifuza ko amahoro agaruka muri RDC, bakomeje guhimba ikinyoma ko u Rwanda rushaka kwigarura Uburasirazuba bwayo, bagamije kubiba urwango ku Banyarwanda n’Abanye-Congo bavuga Ikinyarwanda.
Ibivugwa bisa no kureba filimi mbarankuru y’intambara zabaye mu kinyejana cya 20 mu Burayi bw’Amajyepfo, mu gace kiswe ‘les Balkans’, ubu kigizwe n’ibihugu nka Bulgarie, Croatie, u Bugiriki, Roumanie, Slovénie, Albanie, Bosnie-Herzégovine, Kosovo, Macédoine y’Amajyaruguru, Monténégro, Serbie na Turquie; byari byarigaruriwe n’Ubwami bw’Abami bwa Ottoman, bukabiremamo uduhugu twinshi.
Igitandukanye muri uyu mwaka wa 2020, ni uko ibi bivugirwa mu mihanda ya Kinshasa, aho ababiyoboye badakomoka muri Hongrie cyangwa Turikiya, bahora baririmba bati ‘‘balkanisation ntikabe kuri Repubulika Iharanira Demokarasi ya Congo.’’
Mu Karere k’Ibiyaga Bigari, ijambo ‘balkanisation’ ryatangiye kuhumvikana mu mpera y’imyaka ya 1990, ubwo u Rwanda na Uganda byateraga icyahoze cyitwa Zaïre. Abazayirwa bari bafite ubwoba ko abaturanyi babo babiri bagiye kwisubiza ibice bahoranye mbere y’uko Abanyaburayi bigabagabanya Afurika, ariko ntibyigeze biba.
Iyi mitekerereze yongeye kumvikana nyuma y’aho Joseph Kabila agiriye ku butegetsi mu 2001. Abamurwanya bavugaga ko afite inkomoko mu Rwanda kandi akaba afite uruhare mu mugambi mpuzamahanga wo gucamo ibice RDC, ibice byayo by’Uburasirazuba bikize ku mabuye y’agaciro bikomekwa ku Rwanda.
Kujya ku butegetsi kwa Félix Tshisekedi bigaragara ko ntacyo byahinduye. Ubu iyo ntero n’inyikirizo biri kuzamurwa n’Ihuriro ry’Amashyaka atavuga rumwe n’Ubutegetsi ya Lamuka ririmo na Martin Fayulu watsinzwe mu matora y’umukuru w’igihugu aheruka. Ibyavuye mu matora yari ahanganiyemo na Félix Tshisekedi byagaragaje ko yabaye uwa kabiri ariko Inama nkuru ya Kiliziya Gatolika muri RDC yo yavuze ko ariwe watsinze. Yaba Lamuka na Kiliziya ntibigeze bemera ko Fayulu yatsinzwe.
Kubiba urwango
 Ku ruhande rwe nka Perezida watowe, Félix Tshisekedi, yahisemo kuzahura umubano w’igihugu cye n’u Rwanda, mbere yo kohereza umubare w’ingabo za Congo mu Burasirazuba bw’igihugu ngo zijye kurwanya imitwe yitwaje intwaro yahagize akarima kayo.
Ubu Ingabo za Congo (FARDC) zimaze kwigarurira ibice byinshi byari byarayogojwe n’iyo mitwe; ku buryo n’iyo gahunda yo kwigarurira ibice bya RDC iyo iza kuba ihari, icyizere cyayo ubu kiri kubarirwa ku busa.
Abarwanya ubutegetsi mu RDC bahisemo kubiba urwango ku Banyarwanda n’Abanye-Congo bavuga Ikinyarwanda kugira ngo bace intege umubano mwiza uri kubagarirwa hagati y’u Rwanda na RDC.
Ariko n’ubundi abatavuga rumwe n’ubutegetsi nta nyungu bafite mu kuba amahoro yagaruka muri RDC. Mu myaka 25 ishize, ikibazo cy’umutekano muke mu Burasirazuba bwa RDC cyafashije abari abami b’intambara kwigwizaho imitungo no kwinjira mu bikorwa bya politiki cyangwa igisirikare.
Urugero rwa hafi ni umutwe wa ADF-Nalu ukomoka muri Uganda, wigize nka ba kavukire, ukaba uterwa inkunga n’uwahoze ari umunyapolitiki ku butegetsi bwa Kabila, Mbusa Nyamwisi, ubu wituriye muri Uganda.
Uyu Mbusa Nyamwisi yanahoze ari mu ihuriro Lamuka, nyuma aza kwitandukanya naryo.
Mu gihe RDC iri kugerageza kwivana mu ntambara imaze imyaka irenga 20, cyane cyane hashingiwe ku mibanire myiza n’abaturanyi bo mu Burasirazuba, abarwanya ubutegetsi bakomeje kubiba urwango ku Banyarwanda, ariko si n’Abanyarwanda, ahubwo ni abo bita ko bakomoka mu bwoko bw’Abatutsi n’Abanye-Congo bavuga Ikinyarwanda mu rwego rwo guca intege umubano mwiza hagati y’u Rwanda na RDC.
Ikinyoma
Igitangaje ni uko imvugo ya ‘‘balkanisation’’ ari ikirego kidafite ishingiro. Mu gihe Umuhuzabikorwa w’Ihuriro ry’abatavuga rumwe n’Ubutegetsi, Lamuka, wanahoze ari Minisitiri w’Intebe, Adolphe Muzito, yagaragaje mu buryo bweruye ko ashaka gutera u Rwanda byanashoboka bakarwomeka kuri RDC; uyu ni na we ushinja u Rwanda kugambirira kwigarurira ibice by’igihugu cye.
Nubwo bashinje Joseph Kabila gufatanya n’u Rwanda muri uwo mugambi akiri ku butegetsi, ubu bakaba bageze kuri Félix Tshisekedi, ubwabo bigeze gukorana n’u Rwanda mu bihe byatambutse. Ibi bigaragaza ikinyoma gikomeye kandi cyumvikana.
Byongeye kandi muri gahunda y’ubuhahirane busesuye mu Muryango wa Afurika Yunze Ubumwe n’ubusabe bwa RDC bwo kwinjira mu Muryango wa Afurika y’Uburasirazuba (EAC), bigaragara ko kwigarurira ubutaka bw’ikindi gihugu byaba ari amafuti.
Aho gutanga ibisubizo by’ibibazo nyabyo Abanye-Congo bafite ubu nk’ubushomeri, kutagira inganda zihagije no kwangiza ibikorwa remezo, kwangirika kw’ibikorwaremezo n’ibindi bishobora gusunikira urubyiruko rudafite akazi kwishora mu byaha cyangwa kwinjira mu mitwe yitwaje intwaro, […] abatavuga rumwe n’ubutegetsi muri RD Congo bahisemo gushyushya imitwe y’abaturage babo bakoresheje imitekerereze ishaje.
Gukoma mu nkokora u Rwanda cyangwa ikindi gihugu cyo mu Karere ntibyongera umusaruro; ntibirema imirimo kandi ntibinazana ubukungu.
 Abavuga ‘‘balkanisation’’ ntibigeze bakandagiza ikirenge ku mupaka uhuza u Rwanda na RDC, umwe mu inyurwaho na benshi ku Isi; ntibigeze byibura banumva ubuhamya bw’abagore bahakorera ubucuruzi, bahambukira inshuro nyinshi ku munsi bashaka imibereho.
Ubukungu nyabwo bwa RDC ni abaturage bayo. Muri Afurika yose, umutungo kamere ubyarira inyungu ibigo mpuzamahanga biwubyaza umusaruro n’abayobozi bamwe na bamwe bahabwa utuvungukira n’icyizere cyo kubarindira ubutegetsi bwabo.
Ku ngoma ya Félix Tshisekedi, RDC ifite amahirwe yo guhinduka igihugu kirimo amahoro kandi gitera imbere; ariko kugira ngo ibyo bigerweho birasaba ko bigirwamo uruhare n’impande zitandukanye zigize ubukungu nyabwo bwa RDC.
Gushaka kwihorera ku Rwanda barugira umwanzi bahuriyeho ni igitekerezo gifutamye cyabafasha kwihuza ariko ntibirambe.
Iyi nkuru yanyuze mu kinyamakuru Jeuneafrique, ni ibitekerezo bwite by’umwanditsi Gatete Nyiringabo, umunyamategeko akaba n’inzobere mu burenganzira bwa muntu.
",https://m.igihe.com/politiki/article/baringa-ku-cyiswe-balkanisation-y-u-rwanda-kuri-rdc,Politics
RDC: Umudepite yasubije Muzito wasabye ko u Rwanda rwomekwa kuri Congo ngo ibone amahoro,"Umudepite akaba n’Umuyobozi w’ishyaka Envol muri Repubulika Iharanira Demokarasi ya Congo, Delly Sesanga, yamaganye igitekerezo cy’umunyapolitiki Adolphe Muzito uherutse gusaba ko igihugu cye gitera u Rwanda rukomekwa kuri RDC kugira ngo amahoro aboneke mu Burasirazuba.
Umudepite akaba n’Umuyobozi w’ishyaka Envol muri Repubulika Iharanira Demokarasi ya Congo, Delly Sesanga, yamaganye igitekerezo cy’umunyapolitiki Adolphe Muzito uherutse gusaba ko igihugu cye gitera u Rwanda rukomekwa kuri RDC kugira ngo amahoro aboneke mu Burasirazuba.
Amagambo ya Muzito uvugira ihuriro ry’amashyaka atavuga rumwe na Leta, Lamuka, ku ikubitiro yamaganiwe kure na bamwe mu bayobozi bakomeye muri iryo huriro barimo Moise Katumbi na Jean Pierre Bemba.
Kuri uyu wa Gatandatu ubwo yari yahuye n’abarwanashyaka b’ishaka rye bifurizanya umwaka mushya, Delly Sesanga, yabajijwe niba na we abona amahoro mu Burasirazuba bwa Congo azaturuka mu gutera u Rwanda bakarwiyomekaho.
Umuyobozi wa Envol akaba n’Umudepite mu Nteko Ishinga Amategeko ya Congo, Sesanga yamaganye amagambo ya Muzito, avuga ko amahoro ya Congo azaturuka imbere muri Congo.
Yagize ati “Intambara sicyo gisubizo. Iyi ntambara ahubwo yakarwanywe hagamijwe kuzana ubumwe imbere mu gihugu, gukuraho imikorere mibi y’ubuyobozi, ruswa, ikimenyane byazangereje leta bikanagira ingaruka ku nzego z’umutekano.”
Sesanga yavuze ko igisirikare cya Congo kitabuze imbaraga zo gutsinda intambara ziri mu Burasirazuba nk’uko bamwe babikega, ahubwo ngo ni imikorere mibi.
Ati “Abanye-Congo bazi kurwana, barabyerakanye mu Ntambara ya Mbere n’iya Kabiri z’isi yose.”
Yavuze ko imbaraga nyinshi zikwiriye gushyirwa mu kurwanya ibibazo byugarije igihugu biri imbere kurusha kwitwaza ibyo hanze, nk’uko ikinyamakuru Politico cyabitangaje.
Mbere yo kuba umudepite, Sesanga yakoze mu myanya itandukanye muri Congo harimo no kuba Minisitiri w’igenamigambi.
Musenyeri wa Kinshasa, Fridolin Ambongo, na we aherutse kuvuga ko ibihugu bituranye na Congo birimo u Rwanda bifite umugambi wo gucamo ibice igihugu cye bikakiyomekaho.
Ni amagambo yamaganiwe kure haba muri Leta ya Congo ndetse n’abandi bakurikiranira politiki y’akarere hafi.
Minisitiri w’Ububanyi n’Amahanga, Dr Vincent Biruta, aherutse kuvuga ko imvugo z’abanyapolitiki bamwe bo muri RDC ku Rwanda zibabaje kuko ahanini n’ibyo bavuga ari ibintu biba bidafite inshingiro.
Ati “Ni ibintu bibabaje, wakwiteguye ko ibyo bavuga biba bifite icyo bafite gifatika ariko nta gihari. Ntabwo ari ubwa mbere bene ibi bibazo bibaho, hashize igihe hari abanyapolitiki bo muri RDC bumva ko kugira ngo abaturage babo babemere ari uko bavuga nabi u Rwanda.”
Dr Biruta yavuze ko nta mugambi uhari wo komeka ibice bya Congo ku Rwanda kandi nta n’uzigera ubaho.
U Rwanda na RDC bifitanye umubano mwiza cyane cyane nyuma y’aho Félix Tshisekedi atorewe kuyobora icyo gihugu, akavuga ko arajwe ishinga no kubana neza n’ibihugu by’ibituranyi.
",https://m.igihe.com/politiki/article/rdc-umudepite-yasubije-muzito-wasabye-ko-u-rwanda-rwomekwa-kuri-congo-ngo-ibone,Politics
Bumva ko kugira ngo babemere bavuga nabi u Rwanda – Biruta avuga kuri Muzito ,"Minisitiri w’Ububanyi n’Amahanga, Dr Vincent Biruta, yavuze ko imvugo y’abanyapolitiki na bamwe mu basenyeri muri Kiliziya Gatolika muri RDC, bifuza ko batera u Rwanda rukanomekwa ku gihugu cyabo; bibabaje kuko ari uburyo bwo gushaka kugaragaza ko ibibazo igihugu cyabo gifite bituruka ku muturanyi.
Minisitiri w’Ububanyi n’Amahanga, Dr Vincent Biruta, yavuze ko imvugo y’abanyapolitiki na bamwe mu basenyeri muri Kiliziya Gatolika muri RDC, bifuza ko batera u Rwanda rukanomekwa ku gihugu cyabo; bibabaje kuko ari uburyo bwo gushaka kugaragaza ko ibibazo igihugu cyabo gifite bituruka ku muturanyi.
Byagarutsweho mu kiganiro cya mbere Minisitiri w’Ububanyi n’Amahanga, Dr Vincent Biruta, yagiranye n’itangazamakuru kuva mu Ugushyingo 2019 ubwo yajyaga kuri uyu mwanya.
Ni ikiganiro cyagarutse ku ngingo zitandukanye zigaruka ku mubano w’u Rwanda n’ibihugu byo mu karere ndetse hagaragazwa n’ibyakozwe mu mwaka ushize.
Minisitiri Biruta yabajijwe ku mvugo y’abanyapolitiki bo muri RDC ko igihugu cyabo kidashobora kubona amahoro “tudateye u Rwanda, byaba ngombwa tukarufata.”
Byavuzwe na Adolphe Muzito wigeze kuba Minisitiri w’Intebe wa Repubulika Iharanira Demokarasi ya Congo (RDC) ubu akaba ari Umuhuzabikorwa w’Impuzamashyaka itavuga rumwe na Leta muri icyo gihugu yitwa Lamuka.
Ni imvugo yakongeje uburakari mu banyarwanda batandukanye ndetse abandi bayobozi ba Lamuka barimo Jean Pierre Bemba na Moïse Katumbi, bitandukanya na we ku ku ikubitiro, banamusaba kwisubiraho ku ijambo yavuze.
Minisitiri w’Ububanyi n’Amahanga, Dr Vincent Biruta, yavuze ko imvugo z’abanyapolitiki bamwe bo muri RDC ku Rwanda zibabaje kuko ahanini n’ibyo bavuga ari ibintu biba bidafite inshingiro.
Ati “Ni ibintu bibabaje, wakwiteguye ko ibyo bavuga biba bifite icyo bafite gifatika ariko nta gihari. Ntabwo ari ubwa mbere bene ibi bibazo bibaho, hashize igihe hari abanyapolitiki bo muri RDC bumva ko kugira ngo abaturage babo babemere ari uko bavuga nabi u Rwanda.”
Biruta yavuze ko ibyavuzwe n’aba banyapolitiki ndetse na bamwe mu bo muri Kiliziya Gatolika bidashobora guhungabanya umutekano w’u Rwanda na RDC.
Yavuze ko ubu RwandAir yatangiye gukora ingendo muri RDC, ko ndetse ingabo z’iki gihugu ziri mu bikorwa byo guhashya imitwe igamije guhungabanya umutekano w’u Rwanda ibarizwa mu Burasirazuba bw’igihugu.
Ati “Bavuge ibyo babonye, biriya ntabwo bizabura kandi n’igihe kizerekana ko ntaho byari bishingiye.”
Minisitiri Dr Biruta yashimye uruhare rw’ubuyobozi bwa RDC mu guhashya imitwe yitwaje intwaro ibarizwa mu Burasirazuba bwa RDC irimo na bamwe mu bagize uruhare muri Jenoside yakorewe Abatutsi.
Yavuze ko u Rwanda rumaze kwakira abantu 1919 bari mu mashyamba ya Congo aho ingabo za RDC zagabye ibitero ku mitwe yitwaje intwaro. Abo batahutse hacumbikiwe mu nkambi ya Nyarushishi.
Abarwanyi 562 nabo bagaruwe mu Rwanda, aho ubu bari kwigishwa kugira ngo babe basubira mu buzima busanzwe.
Ati “Ingabo za RDC zakoze ibikorwa byiza, zishe benshi muri abo harimo n’abayobozi b’utwo dutsiko.”
U Rwanda na RDC bifitanye umubano mwiza cyane cyane nyuma y’aho Felix Tshisekedi atorewe kuyobora icyo gihugu, akavuga ko arajwe ishinga no kubana neza n’ibihugu by’ibituranyi.
Amafoto: Niyonzima Moise
",https://m.igihe.com/politiki/article/bumva-ko-kugira-ngo-babemere-bavuga-nabi-u-rwanda-biruta-avuga-kuri-muzito,Politics
"2020, ihurizo ku ireme rya demokarasi ya Afurika y’Iburasizuba kubera amatora ateganyijwe","Muri uyu mwaka, ibihugu bine byo muri Afurika y’Iburasirazuba birateganya kuzagira amatora. Ibyo birimo Somalia, Tanzania, Ethiopia n’u Burundi. Ni amatora arimo ay’abakuru b’ibihugu n’ay’Inteko Ishinga Amategeko yombi azashyira ku munzani ireme rya demokarasi muri ako gace.
Muri uyu mwaka, ibihugu bine byo muri Afurika y’Iburasirazuba birateganya kuzagira amatora. Ibyo birimo Somalia, Tanzania, Ethiopia n’u Burundi. Ni amatora arimo ay’abakuru b’ibihugu n’ay’Inteko Ishinga Amategeko yombi azashyira ku munzani ireme rya demokarasi muri ako gace.
Tanzania
Ni igihugu cyakunze kurangwa no guhererekanya ubutegetsi mu mahoro guhera igihe cyaboneye ubwigenge. Ishyaka riri ku butegetsi Chama Cha Mapinduzi riracyahabwa amahirwe yo kugumana ubutegetsi.
Mu gihe hitegurwa amatora rusange azaba mu Ukwakira 2020, abatavuga rumwe na Leta n’imiryango itegamiye kuri Leta bafite impungenge ko Guverinoma ya Perezida John Pombe Magufuli ishobora kubangamira ubwisanzure bwo gutanga ibitekerezo.
The East African yatangaje ko kuri ubu Guverinoma yakuyeho ibikorwa by’abatavuga rumwe na Leta, bivuze ko nta bikorwa byo gukoresha inama bishoboka mu mashyaka atavuga rumwe na Leta. Hari abantu bafunzwe, abanyamakuru bamwe baburirwa irengero abandi barafungwa nk’urugero rw’umunyamakuru Eric Kabendera cyangwa Paul Magotti wari impirimbanyi y’uburenganzira bwa muntu.
Uko kubangamira abatavuga rumwe na Leta kwatumye amashyaka atavuga rumwe na Leta yanga kwitabira amatora y’inzego z’ibanze yabaye mu Ugushyingo umwaka ushize, bituma ishyaka CCM riyatsinda ku kigero cya 99%.
Umunyapolitiki utavuga rumwe na Leta, Tundu Lissu aherutse kuvuga ko guhagarika ibikorwa y’abatavuga rumwe na Leta, ari ikimenyetso ko amatora ya 2020 atazaba mu mucyo.
Perezida Magufuli yatowe mu 2015 afite intego yo kurwanya ruswa. Nubwo yatangije intambara ku baryi ba ruswa, ashinjwa kubangamira demokarasi mu gihugu, gupfukirana amajwi y’abamunenga no kubibasira.
U Burundi
Amatora atenganyijwe muri Gicurasi uyu mwaka, mu gihe hakiri urujijo niba Perezida Pierre Nkurunziza azongera kwiyamamaza nyuma ya manda ya gatatu yafashe mu 2015 igateza imvururu.
Ikindi gihangayikishije ni ukumenya niba Guverinoma ye ifite ubushobozi bwo gutegura amatora anyuze mu mucyo, kuko imiryango n’ibihugu byinshi byateraga inkunga icyo gihugu, byarayihagaritse bishinja Nkurunziza guteza akaduruvayo mu gihugu.
Nubwo Nkurunziza yatangaje ko atazongera kwiyamamaza, ababirebera hafi bavuga ko ashobora kwisubiraho cyangwa agashyiraho umuntu azajya atagekeramo.
Nta kimenyetso cyerekana ko Nkurunziza agiye kuva muri politiki y’u Burundi mu gihe muri Gashyantare umwaka ushize, yimuye ibiro bya Perezida akabijyana mu Mujyi wa Gitega ari naho avuka.
Raporo y’Umuryango w’Abibumbye yo muri Nzeri 2019, igaragaza ko nta cyizere cy’imigendekere myiza y’amatora mu Burundi mu 2020, mu gihe hakiri Perezida wigaragaza nk’igitangaza’.
Loni ivuga ko ari Perezida wigwijeho ububasha bwose we n’ishyaka rye CNDD FDD, n’ibyaha bishinjwa urubyiruko rw’ishyaka rye ruzwi nk’Imbonerakure rushinjwa guhutaza uburenganzira bw’abaturage n’abatavuga rumwe na Leta.
Icyakora Minisitiri w’Ububanyi n’Amahanga w’u Burundi, Ezechiel Nibigira, aherutse kubwira Inteko rusange ya Loni, ko mu gihugu hari umwuka mwiza uzatuma amatora agenda neza.
Somalia
Amatora yo muri Somalia ni ingenzi cyane ku mutekano w’akarere. Iki ni igihugu kimaze igihe mu mvururu. Hashize imyaka 50 Perezida atorwa n’itsinda ry’abantu bake baba batoranyijwe, kubera ubwoba bw’uko hateguwe amatora rusange abaturage bakitabira, bishobora guteza imvururu n’umutekano muke.
Mu matora ya 2009, aya 2012 na 2017 hose abagize Inteko Ishinga Amategeko na Perezida bagiye batorwa n’abantu 14 000 babaga batoranyijwe ngo bahagararire ubwoko buba muri icyo gihugu.
N’uyu munsi haracyari impungenge niba amatora yo muri Somalia koko azaba dore ko aya Perezida aherutse yabereye muri parikingi y’ikibuga cy’indege.
Ikibazo cy’umutwe w’iterabwoba wa al Shabaab ndetse no kuba abatavuga rumwe na Leta baherutse gushinja Perezida Mohamed Abdullahi Farmaajo gushaka kuguma ku butegetsi biteye impungenge ku mutekano w’amatora ateganyijwe.
Guverinoma yatangaje ko yiteguye gukoresha amatora agaca mu mucyo kandi buri muturage wemerewe gutora agatora. Guverinoma yanavuze ko vuba aha izageza ku Nteko Ishinga Amatora umushinga w’amatora kugira ngo wemezwe.
Icyakora, iki gihugu cyiracyafite ikibazo cyo kuvugurura Itegeko Nshinga. Nubwo itsinda ryahawe kurivugurura ryagejeje ku Nteko umushinga w’itegeko, haracyari imbogamizi.
Iya mbere ni uko nta matora ya kamarampaka ashobora kuba hatarakemuka ikibazo cy’agace ka Somaliland kifata nk’igihugu ukwacyo mu gihe Somalia igafata nk’agace kayo.
Mu bindi kandi ivugurura ry’itegeko Nshinga rigomba kureba harimo aho umurwa mukuru ukwiriye kuba, uburyo ubuyobozi bwa za Leta zigize icyo gihugu bukorana na Leta nkuru n’ibindi.
Mu gihe ivugurura ry’itegeko Nshinga ritaraba, n’tegeko rigenga amatora ntirizashoboka kuko abantu ntibashobora gutangira kwiyandikisha hataraboneka itegeko rigenga amatora kandi naryo rigomba kugenwa n’Itegeko Nshinga.
Indi mbogamizi ni umutekano muke. Igice kinini cy’igihugu kiracyari mu maboko y’umutwe wa al Shabaab, bivuze ko aho hantu al shabaab ifite amatora atazashoboka. No mu murwa mukuru Mogadishu naho umutekano waho ntiwizewe.
Ibyo bigaragazwa n’uko tariki 28 Ukuboza 2019, imodoka itezemo igisasu yaturikiye aho abantu basakirwa mu murwa mukuru kigahitana abantu 78.
Perezida Farmaajo yavuze ko icyo gitero ari icy’iterabwoba kandi kitazihanganirwa, icyakora abatavuga rumwe na we bamushinja kubembekereza al shabaab kuko uduce Leta yigaruriye guhera mu 2017 ubwo Farmaajo yajyaga ku butegetsi ari duke.
Ethiopia
Amatora ateganyijwe muri Gicurasi 2020, ni aya mbere azaba abaye guhera Minisitiri w’Intebe wahawe n’igihembo cyitiriwe Nobel, Dr Abiy Ahmed agiye ku butegetsi.
Umwanzuro aherutse gufata wo gusesa amashyaka yose yari agize Ihuriro EPRDF (Ethiopian People’s Revolutionary Democratic Front), agashinga ishyaka rya PP watumye havuka impungenge n’umwuka mubi mu gihugu.
Hari abadashyigikiye iryo shyaka PP kuko risa nk’irije guhanagura umuco n’umuhate bashyizeho bubaka amashyaka yabo mu myaka 30 ishize. Abatabyumva cyane ni abo mu mashyaka nka Tigray Peoples Liberation Front (TPLF), n’igice cy’ishyaka Oromo Peoples Democratic Organisation (OPDO) ari naryo Abiy aturukamo, rishobora no kumurwanya agatsindwa.
Amavugurura yakozwe na Dr Abiy yazanye umucyo muri Ethiopia yahoze ifatwa nk’igihugu kibangamira uburenganzira bwa muntu ariko byanateje imvururu zishingiye ku turere zitewe n’abandi bantu bakomeye bafite inyota y’ubutegetsi.
Guhera mu 1995, Ethiopia yagiye ikora amatora mu gihe cyagenwe. Icyakora, uretse mu 2005, nta na rimwe higeze habaho amatora arimo guhangana kugaragara nkuko The East African yabitangaje.
",https://m.igihe.com/politiki/article/2020-ihurizo-ku-ireme-rya-demokarasi-ya-afurika-y-iburasizuba-kubera-amatora,Politics
Umwuka w’intambara ukomeje gututumba hagati ya Amerika na Iran,"Nyuma y’igitero cyagabwe na Leta Zunze Ubumwe za Amerika mu rukerera rwo kuri uyu wa Gatanu, kigahitana Gen Qasem Soleimani, wari usanzwe ayobora umutwe udasanzwe w’ingabo zirinda abategetsi bakomeye muri Iran; impungenge n’ubwoba bw’intambara bikomeje kwiyongera ku batari bake bakurikiranira hafi politiki ya Leta Zunze Ubumwe za Amerika, ndetse n’abatuye mu burasirazuba bwo hagati.
Nyuma y’igitero cyagabwe na Leta Zunze Ubumwe za Amerika mu rukerera rwo kuri uyu wa Gatanu, kigahitana Gen Qasem Soleimani, wari usanzwe ayobora umutwe udasanzwe w’ingabo zirinda abategetsi bakomeye muri Iran; impungenge n’ubwoba bw’intambara bikomeje kwiyongera ku batari bake bakurikiranira hafi politiki ya Leta Zunze Ubumwe za Amerika, ndetse n’abatuye mu burasirazuba bwo hagati.
Iki gitero cyategetswe na Perezida wa Leta Zunze Ubumwe za Amerika, Donald Trump, cyanahitanye Abu Mahdi al-Muhandis, wari umuyobozi wungirije w’umutwe bivugwa ko ufashwa na Iran witwa (Popular Mobilization Forces), ibiro by’ubutasi bya Amerika (CIA) byemeje ko ariwo wateguye ukanagaba igitero kuri Ambasade ya Amerika mu mujyi wa Bagdad mu minsi ishize.
Gen Qasem Soleimani na Abu Mahdi al-Muhandis barasiwe ku kibuga cy’indege cya Iraq i Bagdad, bari mu modoka hamwe n’abandi bantu batanu.
Umuyobozi w’ikirenga muri Iran, Ayatollah Ali Khamenei, wahise ategeka iminsi itatu y’icyunamo mu gihugu hose, yavuze ko hateganyijwe kwihorera gukomeye ku bishe Gen Qasem Soleimani.
Perezida wa Iran, Hassan Rouhani, na we yashimangiye ko igihugu cye kizakora ibishoboka byose kikihorera, aho yunganiwe na minisitiri w’ububanyi n’amahanga muri Iran, Javad Zarif, wavuze ko igitero cya Amerika ari icy’iterabwoba.
Ati “Leta Zunze Ubumwe za Amerika zizirengera ingaruka z’ubujiji bwazo.”
Gen Qasem Soleimani yakundwaga kandi agafatwaga n’abanya-Iran benshi nk’umwe mu bantu bashobora kurinda ubusugire bw’igihugu cyabo. Ubuhangange bwe kandi bwareberwaga mu ishusho y’uko yafatwaga nka nomero ya kabiri mu bafata ibyemezo muri Iran.
Abasesenguzi bavuga iki kuri uyu mwuka w’intambara?
Abademokarate benshi bavuga ko icyemezo cya Trump gishobora gutuma intambara yeruye irota, kandi bakamunenga ko yagifashe atabanje kugisha inama Inteko Ishinga Amategeko.
Kuba Soleimani yari umwanzi wa Amerika hari abademokarate babyemeza ariko bakavuga ko kwica umuntu wa kabiri ukomeye muri Iran kandi bigakorwa nta bwumvikane n’Inteko ishinga amategeko ari ikosa rishobora gushyira akarere kose Iran ihereremo mu ntambara.
Joe Biden wabaye Visi perezida wa Amerika ku ngoma ya Barrack Obama, we yeruye avuga ko Trump yakojeje agati mu ntozi.
Andrew Yang uteganya kwiyamamaza ku mwanya w’umukuru w’igihugu, ahagarariye ishyaka ry’abademokarate yagize ati “ Uko mbibona turashaka intambara na Iran ariko nsanga byaba byiza turebye kure tukirinda gushyira abaturage bacu batuye muri kariya karere mu kaga ko kwibasirwa n’abanzi bacu.”
Elizabeth Warren, na we wifuza kuzahagararira ishyaka ry’abademokarate mu matora, yavuze ko icyemezo cya Trump kitarimo ubushishozi.
Ati “Soleimani yari umwicanyi, wahitanye ubuzima bw’abantu benshi barimo n’amagana y’abanyamerika, ariko iki cyemezo kitarimo ubushishozi cyazamuye umwuka w’intambara hagati yacu na Iran, kandi gishobora gutuma hapfa abantu benshi mu karere ko mu burasirazuba bwo hagati Iran iherereyemo. Icy’ingenzi cyari gikwiye ni ukwirinda indi ntambara.”
Minisitiri w’ububanyi n’amahanga w’u Burusiya, busanzwe ari umuterankunga wa mbere wa Iran, yavuze ko igitero cya Amerika kirongera ibibazo mu burasirazuba bwo hagati.
Ku rundi ruhande ariko aba ‘republicains’ bo bavuga ko kwica uwo mugabo byari amahitamo akwiye kuko yari afite amaraso y’abanyamerika mu biganza bye, kandi yari imbogamizi ikomeye ku mutekano w’abanyamerika babarizwa mu karere ko mu burasirazuba bwo hagati n’inyungu zabo.
Lindsey Graham, umusenateri uhagarariye leta ya Carolina y’Epfo yagize ati “Wakoze bwana Perezida kubwo guhagararira Amerika. Iki gikorwa cya Perezida Trump n’ingabo zacu, ni igisubizo nyacyo ku bushotoranyi bwa Iran bwari burangajwe imbere na Gen Soleimani n’abamushyigikiye.”
Yongeyeho ati “Niba Iran ikomeje gutera Amerika n’abadushyigikiye, bagomba kubyishyura ku kiguzi kinini, kirimo no gusenya amariba yabo ya peteroli. Kuri leta ya Iran, niba mushaka kuguma mu bucuruzi bwa peteroli, mureke Amerika n’abadushyigikiye, kandi muhagarike gutera inkunga imitwe y’iterabwoba hirya no hino ku isi.”
Hari amakuru avuga ko iki gitero cyahitanye Gen Soleimani, ingabo za Israel zaba zakigizemo uruhare. Nta muyobozi n’umwe muri Israel wari wagira icyo avuga kuri iki gitero kuko abaminisitiri bose babujijwe kugira icyo babivugaho kuko bishobora gukururira akaga icyo gihugu.
Umutwe wa Hezbollah ubarizwa muri Liban, ukaba ushyigikiwe na Iran wahamagariye isi yose guhuriza hamwe bagahorera urupfu rwa Gen Soleimani.
Umuyobozi w’uyu mutwe, Sayyed Hassan Nasrallah, yagize ati “Intego ya Leta Zunze Ubummwe za Amerika mu karere ntikwiye kugerwaho binyuze mu cyaha gikomeye cyo kwicwa abajenerali.”
Minisitiri w’intebe wa Israel wari mu ruzinduko mu Bugereki, yahise arusubika rutarangiye nyuma yo kumva urupfu rwa Gen Soleimani, mu gihe Naftali Bennett, wari wamusigariyeho yahise atumiza inama y’igitaraganya yigaga ku mutekano i Tel Aviv, ndetse na za ambasade n’ibiro bihagarariye inyungu z’ibindi bihugu bahabwa umuburo wo ku rwego rwo hejuru.
Minisitiri w’ububanyi n’amahanga w’u Bufaransa, Amelie de Montchalin, yavuze ko igihugu cye kizakomeza gukora uko gishoboye mu guteza imbere ituze n’umutekano mu karere k’uburasirazuba bwo hagati nyuma y’ibitero bya Amerika.
Ati “Ibiri kuba nibyo twatinyaga, umwuka mubi hagati ya Leta Zunze Ubumwe za Amerika uri kwiyongera.”
Mu minsi ishize Gen Soleimani yari yaravuze ijambo ryarakaje Amerika, aho yagize ati “Ndakubwiye wowe Trump umukinnyi w’urusimbi, ndakubwiye, umenye ko turi hafi yawe kuruta uko ubikeka. Uzatangiza intambara, ariko nitwe dufite ubushobozi bwo kuzayisoza.”
Ibibazo hagati ya leta ya Washington na Tehran byazamutse nyuma yuko Donald Trump akuye igihugu cye mu masezerano yo muri 2015 arebana no kubuza Iran gucura intwaro za kirimbuzi.
Aya masezerano yabuzaga Iran kwigwizaho ibitwaro bya kirimbuzi mu gihe cy’imyaka 10, yafatwaga na benshi nk’intambwe ikomeye yatewe na Perezida Barack Obama muri politiki y’ububanyi n’amahanga.
Kuva mu gitondo cyo kuri uyu wa Gatanu, abantu benshi biraye mu mihanda yo mu murwa mukuru Tehran, bigaragambya bamagana urupfu rwa Gen Soleimani.
Ikindi kibazo kimaze kwigaragaza, ni izamuka rikomeye ry’igiciro cy’ibikomoka kuri peteroli hirya no hino ku masoko mpuzamahanga, ibigaragaza ko nubwo intambara y’amasasu itaratangira mu buryo bweruye, ariko iy’ubukungu yo yahise yaduka.
",https://m.igihe.com/politiki/article/umwuka-w-intambara-ukomeje-gututumba-hagati-ya-amerika-na-iran,Politics
Amatora y’abakuru b’ibihugu yitezwe mu bihugu bya Afurika muri 2020 ,"Politiki ni kimwe mu bivugwaho cyane ku isi, guhera umwaka utangiye kugeza urangiye. Abakuru b’ibihugu ni bamwe mu bagena imirongo migari yayo ku buryo uwo mwanya uba urebwa n’abatari bake, hagakoreshwa inzira zose zaba imbi n’inziza ngo bicare kuri iyo ntebe icurirwamo ibitekerezo biyobora ibihugu bitandukanye.
Politiki ni kimwe mu bivugwaho cyane ku isi, guhera umwaka utangiye kugeza urangiye. Abakuru b’ibihugu ni bamwe mu bagena imirongo migari yayo ku buryo uwo mwanya uba urebwa n’abatari bake, hagakoreshwa inzira zose zaba imbi n’inziza ngo bicare kuri iyo ntebe icurirwamo ibitekerezo biyobora ibihugu bitandukanye.
Uyu mwaka muri Afurika hateganyijwe amatora mu bihugu bitandukanye, azasiga bamwe mbahagurutse muri izo ntebe nkuru mu bihugu byabo, bagaha umwanya abandi bafite ibyerecyezo bishya bijyanye n’ibyo abaturage bifuza.
Muri rusange, ibihugu 22 bya Afurika nibyo bifite amatora muri uyu mwaka ariko icyenda muri byo nibyo bizabamo amatora y’abakuru b’ibihugu.
IGIHE yakusanyije iby’ingenzi ukwiriye kumenya kuri ayo matora ategerejwe na benshi.
Togo
Mu iki gihugu hateganyijwe amatora y’Umukuru w’igihugu, tariki 22 Gashyantare. Mu kwezi kwa cumi, ishyaka ritavuga rumwe n’ubutegetsi ryavuze ko Jean Piere Fabre ari we mukandida waryo uzaba ahanganye na Perezida uriho Faure Gnassingbé. Nta gutungurana kwitezwe kuko amahirwe agihabwa Faure umaze ku butegetsi imyaka 15.
Burundi
Amatora ateganyijwe muri iki gihugu ni ay’Umukuru w’igihugu, Inteko rusange n’ay’Abadepite. Aya matora ateganyijwe tariki 20 Gicurasi uyu mwaka. Perezida Nkurunziza Pierre yatangaje ko ataziyamamariza indi manda. Aya matora yitezwe kuzandika amateka muri iki gihugu nyuma y’imvururu zadutse guhera mu 2015 ubwo Nkurunziza yiyamarizaga manda ya gatatu itaravuzweho rumwe.
Tanzania
Andi matora ateganyijwe tariki 4 Ukwakira 2020, ni ay’Umukuru w’igihugu. Perezia John Pombe Magufuli wayoboye Tanzania kuva mu mwaka 2015 yitezwe kuyobora indi manda. Nubwo anengwa ibirimo kubangamira ubwisanzure, ashimwa n’abaturage kuba yarabashije guhashya ruswa no kwirukana abayobozi badakora inshingano zabo.
Côte d’Ivoire
Amatora y’Umukuru w’igihugu ataganyijwe tariki 31 Ukwakira uyu mwaka. Perezida w’iki gihugu, Alassane Ouattara, wari waratangaje ko atazongera kwiyamamariza indi manda hejuru y’ebyiri amaze kuyobora, yavuze ko azagaragara muri ayo matora.
Burkina Faso
Hateganyijwe amatora y’Umukuru w’igihugu n’Inteko Ishinga Amategeko mu Ugushyingo 2020. Uwahoze ari Minisitiri w’intebe muri iki gihugu, Kadré Désiré Ouédraogo yamaze gutangaza ko aziyamamariza umwanya w’Umukuru w’igihugu akazaba ahanganye na Perezida uriho Roch Marc Christian Kaboré.
Ghana
Amatora ateganyijwe muri iki gihugu y’Umukuru w’igihugu azaba tariki 7 Ukuboza 2020.Ishyaka ritavuga rumwe n’Ubutegetsi, National Democratic Congress ryamaze gutangaza ko uwahoze ari Umukuru w’iki gihugu, John Mahama ari we uzaba arihagarariye ahanganye na Perezida uriho, Nana Akufo-Addo.
Niger
Muri iki gihugu hateganyijwe amatora y’Umukuru w’igihugu n’Inteko Ishinga Amategeko tariki 27 Ukuboza ndetse n’amatora y’abandi bayobozi batandukanye ateganyijwe mu Ukwakira.
Centrafrique
Amatora y’Umukuru w’igihugu ateganyijwe tariki 27 Ukuboza. Umuvugizi w’ishyaka ""Kwa Na Kwa"" ry’uwahoze ari Perezida w’iki gihugu Francois Bozizé, yatangaje ko aziyamamariza kuyobora iki gihugu.
Seychelles
Hateganyijwe amatora y’Umukuru w’igihu mu Ukuboza. Ishyaka ritavuga rumwe n’ubutegetsi, Seychelles National Party ryamaze gutanga Ramkalawan nk’umukandida ku mwanya wa Perezida aho azaba ahanganye na Perezida Danny Faure aziyamamariza indi manda.
",https://m.igihe.com/politiki/article/amatora-y-abakuru-b-ibihugu-yitezwe-mu-bihugu-bya-afurika-muri-2020,Politics
Museveni yiyemeje gushyira iherezo ku bibazo biri hagati ya Uganda n’u Rwanda; Yaba koko akomeje?,"Imvugo ya Museveni yo gushyira iherezo ku bibazo biri mu mubano n’u Rwanda niyo yasorejeho umwaka wa 2019, gusa usesenguye neza wagira amakenga n’ugushidikanya.
Imvugo ya Museveni yo gushyira iherezo ku bibazo biri mu mubano n’u Rwanda niyo yasorejeho umwaka wa 2019, gusa usesenguye neza wagira amakenga n’ugushidikanya.
Ni inshuro ya kabiri abanyarwanda bashobora kuba bagira amakenga n’icyizere gike ku kuba Uganda yakemura ibibazo imaze igihe itera mu mubano wayo n’u Rwanda. Ubwa mbere hari ubwo hasinywaga amasezerano ya Luanda, ubwa kabiri byashingirwa ku magambo ya Museveni asoza umwaka wa 2019.
Mu butumwa yashyize ku rukuta rwe rwa Twitter mbere y’uko twinjira mu mwaka mushya wa 2020, Museveni yavuze ko yakiriye intumwa ye Ambasaderi Adonia Ayebare uherutse mu Rwanda afite ubutumwa bugenewe Perezida Kagame ku mubano w’ibihugu byombi.
Museveni yavuze ko Ayebare na Perezida Kagame bagiranye ibiganiro byiza ndetse ko mu gihe cya vuba, hagiye gufatwa imyanzuro ishyira iherezo ku bwumvikane buke bumaze igihe kinini mu mubano w’ibihugu byombi.
Ati “Vuba aha, impande zombi zigiye gufata imyanzuro ihamye mu guhosha umwuka mubi. Ndabizeza ko Uganda izakora ibyo isabwa mu gushyira mu buryo umubano mwiza w’ibihugu byombi. Ndashimira Perezida Kagame, abavandimwe bacu b’abanyarwanda n’abaturage ba Uganda.”
Ambasaderi Adonia Ayebare wakiriwe muri Village Urugwiro ku mugoroba wo ku Cyumweru tariki ya 29 Ukuboza 2019. Asanzwe ari Intumwa ihoraho ya Uganda mu Muryango w’Abibumbye i New York.
Ubutumwa bwanyujijwe ku rukuta rwa Twitter rw’Ibiro by’Umukuru w’Igihugu bwavugaga ko ubutumwa Ambasaderi Ayebare yari afite, “butanga icyizere” mu gukemura ibibazo bimaze igihe mu mubano w’ibihugu byombi.
Mu kiganiro yagiranye na RBA kuri uyu wa Kabiri, Perezida Kagame yavuze ko iyo ntumwa yari i Kigali mu bikorwa bimaze igihe bigamije gushaka umuti w’ibibazo, ariko ko nyuma y’ibiganiro ikiba ari ingenzi ari ishyirwa mu bikorwa ry’imyanzuro yabyo.
Ati “Kuvuga rero ngo haje intumwa icyizere cyabonetse, ntabwo nibwira ko ari uko nabivuga, njye navuga ko iyo ari indi ntambwe ikomeje guterwa muri ubwo buryo bwo gushakisha icyatuma ikibazo icyo aricyo cyose cyaba gihari gishobora gukemuka kandi nyine ibyo biva mu bantu mu kuvugana, kuganira.”
Ubutumwa bwa Museveni ku kibazo cya Uganda n’u Rwanda biragoye ko umuntu yabwizera 100%, ngo yishyiremo ko hari ikigiye gukorwa kuko mu gihe yabwandikaga, ibimenyetso bigaragaza ibihabanye n’ibyo yavugaga.
Mbere na mbere ubwo hasinywaga amasezerano y’amahoro ya Luanda, abanyarwanda baketse ko ikibazo gikemutse, ko nta n’umwe uzongera guhohoterwa ari muri Uganda ndetse ko n’abafungiyeyo bagiye kurekurwa. Gusa siko byagenze, kuko byakomeje nk’uko byari bisanzwe, abafungwa bagafungwa, abakorerwa iyicarubozo rigakomeza bakajya bajugunywa ku mipaka bagizwe intere.
Ni nako Uganda kandi yakomeje umubano wayo n’imitwe igamije guhungabanya umutekano w’u Rwanda irimo RNC na FDLR ndetse irinangira ubwo yasabaga kubahiriza amasezerano Museveni yasinywe. Ibi nibyo byatumye intumwa z’u Rwanda na Uganda zinanirwa kumvikana mu biganiro biheruka kubera i Kampala.
Mu gihe Museveni yandikaga ko umuti ugiye kuboneka, ku rundi ruhande ikinyamakuru Red Pepper cyari kimaze gutangaza inkuru ivuga ko abanyarwanda 200 bagamije ibikorwa by’iterabwoba binjiye muri Uganda mu mugambi wo guhungabanya iki gihugu mu bihe by’iminsi mikuru.
Muri iyo nkuru havugwamo ko bamwe muri abo bakora ibikorwa by’iterabwoba batawe muri yombi n’Urwego rushinzwe Umutekano imbere mu gihugu, ISO.
Red Pepper isanzwe iterwa inkunga n’umuvandimwe wa Museveni, Salim Saleh ni kimwe mu binyamakuru byakunze gusiga u Rwanda icyasha no guha rugari abarwanya ubutegetsi bwarwo.
Umwe mu bo cyanditse ko ari abanyarwanda bagamije ibikorwa by’iterabwoba kuri Uganda ni uwitwa Abdul Razak Subwanone, umunyarwanda uba muri Uganda aho acuruza ibyuma by’imodoka akura i Dubai. We n’undi munyarwanda witwa Edward Nsenga ucuruza telefoni bafashwe na ISO mu mukwabu watwawemo abagera kuri 200.
Ikigaragaza umugambi wa Uganda udahinduka ni uko aba banyarwanda bakuwe mu bandi na mbere y’uko bagezwa imbere y’ubutabera ngo biregure, ubu bivugwa ko bafunzwe mu buryo bunyuranyije n’amategeko na ISO mu nzu zayo z’ibanga ahitwa Kyengera, bashinjwa kuba intasi ziturutse mu gihugu cy’igituranyi.
Perezida Kagame mu kiganiro yagiranye na Televiziyo y’u Rwanda, yavuze ko bitumvikana uburyo abanyarwanda bafatirwa muri Uganda bitwa intasi kuko bamwe muri bo batanafite ubwo bushobozi ahubwo baba bashaka imibereho kimwe n’abandi.
Ati “Ibyo kugera ahantu igihugu gihiga abanyagihugu b’abaturanyi kuri ubwo buryo ntabwo byasobanuka. Abandi bakavuga ngo abo baba bagiyeyo, baba bagiye gutata, gutata iki kirimo abana, kirimo abagore, abagabo, kirimo abantu batazi kwandika no gusoma, abantu bari aho bashakisha uko biberaho nk’uko abanya-Uganda benshi bari hano. ”
Perezida Kagame yavuze ko u Rwanda rutigeze rukora nk’umuturanyi warwo ngo rutangire ruhige abaturage ba Uganda.
Ibimenyetso byagiye bijya hanze nyuma y’ibyo abayobozi ba Uganda bakunze kuvuga ku mubano n’u Rwanda, bigaragaza ko abantu bakwiye kwishima mu rugero, ntibizere ko ikibazo cyakemutse ahubwo bagategereza bibaye. Ni uko ubutumwa bwa Museveni bwakwakirwa.
",https://m.igihe.com/politiki/amakuru/article/museveni-yiyemeje-gushyira-iherezo-ku-bibazo-biri-hagati-ya-uganda-n-u-rwanda,Politics
"Uko Sheikh Harerimana yahatanye na Perezida Kagame, gutenguhwa na Local Defense n’ibindi","Sheikh Abdul Karim Harerimana ni umugabo w’imyaka 64, akaba inararibonye muri Politiki y’u Rwanda dore ko ayizi neza kuva mu myaka ya 1973 ubwo yari asoje ayisumbuye, kugeza mu 1989 aruvamo no mu 1994 arugarukamo ari kumwe na FPR Inkotanyi yahagaritse Jenoside yakorewe Abatutsi.
Sheikh Abdul Karim Harerimana ni umugabo w’imyaka 64, akaba inararibonye muri Politiki y’u Rwanda dore ko ayizi neza kuva mu myaka ya 1973 ubwo yari asoje ayisumbuye, kugeza mu 1989 aruvamo no mu 1994 arugarukamo ari kumwe na FPR Inkotanyi yahagaritse Jenoside yakorewe Abatutsi.
Ni inzobere mu buvanganzo bw’ururimi rw’Icyarabu dore ko abifitemo impamyabumenyi y’icyiciro cya gatatu cya Kaminuza yakuye muri Arabie Saoudite.
Ubwo yari asoje amasomo muri Arabie Saoudite, yagarutse mu Rwanda mu 1983, agirwa Imam wa Kigali ndetse n’Umuyobozi w’ishuri Institut Islamique Al Hidaayat, ikigo gitanga ubumenyi butegura abazaba abavugabutumwa b’idini ya Islam.
Mu 1989 yagiye muri Uganda nk’umwarimu muri Islamic University ari naho yinjiriye mu muryango FPR Inkotanyi akibereye umunyamuryango magingo aya.
Nyuma y’urugamba rwo kubohora igihugu, Sheikh Abdul Karim Harerimana yabaye Perefe wa Cyangugu, aba Minisitiri w’abakozi ba Leta, aba Minisitiri w’umutekano n’umujyanama wa Perezida, umudepite uhagarariye u Rwanda mu Nteko Ishinga Amategeko y’Umuryango wa Afurika y’Iburasirazuba (EALA) n’ibindi.
Yagiranye ikiganiro kirambuye na IGIHE, asobanura byinshi mu bibazo u Rwanda rwagiye runyuramo nyuma ya Jenoside, avuga ku bunararibonye bwe muri politiki nk’uburyo yiyamamaje ahanganye na Perezida Kagame ku buyobozi bw’Umuryango FPR Inkotanyi, uko yeguye muri EALA, ahazaza ha EAC n’ibindi.
‘Local Defense Forces bibonye ukundi’
Abakuru barabyibuka; Abagabo b’imyenda y’umutuku werurutse, mu bice by’icyaro hari ababitaga uruyumba kubera imyenda n’ingofero bambaraga zasaga n’ibishyimbo byitwa gutyo.
Abo ni bamwe mu bari bagize urwego rushinzwe umutekano mu baturage ‘Local Defense Forces, LDF) rwagiyeho gato nyuma ya Jenoside, rugaseswa rukongera gusubizwaho mu myaka ya 1997/1998.
Urwo rwego rusubiraho Sheikh Harerimana yari Minisitiri w’Umutekano mu gihugu. Rwari rugamije gufasha abaturage kwicungira umutekano, rugahabwa imyitozo y’amezi agera kuri atatu, rukoherezwa iwabo mu giturage gucunga umutekano.
Mu mabwiriza, itsinda ry’abagize LDF hari ubwo ryahabwaga imbunda zo gucunga umutekano ku mugoroba, bwacya zigasubizwa kuri sitasiyo ya Polisi ibegereye.
Sheikh Harerimana yavuze ko urwo rwego rwabatengushye, kuko intego zarwo zahindanyijwe n’imyitwarire mibi ya bamwe, bagiraga uruhare mu guhungabanya umutekano w’abo bashinzwe kurinda.
Mu myaka ya 2000 hari nk’aho abo basore bashinjwa kuba barishe barashe abagore batatu b’abacuruzi muri Byumba, muri iyo Perefegitura ahitwa Kivuye nanone mu kabari harasirwa abantu batanu bikozwe n’abagize Local Defense Forces n’ibindi.
Harerimana yagize ati “Abaturage nibo bicaraga bakavuga bati uriya mwana n’uriya nibo dushaka ko bajya muri Local Defense y’aha iwacu. Tuza kugira ibyago imyumvire ntiyaba myiza , abo basore n’abahungu bagombaga no gutanga raporo kuri Polisi ibegereye, hari ubwo bahabwaga n’intwaro nimugoroba zo kurinda agace batuyemo mu gitondo zigasubira kuri polisi, hari aho bitwaye nabi, bakumva ko babaye igitangaza.”
Abagize Local Defense bamwe bishoboye mu byaha nk’ubujura, gufata abagore n’abakobwa ku ngufu n’ibindi.
Bamwe mu bafatwaga barirukanwaga cyangwa bagahanwa ariko isura yabo iza gukomeza guhindana ku buryo bari basigaye bafatwa ukundi n’abaturage bashinzwe kurinda.
Sheikh Harerimana ati “ Uzi ko umuturage yanamubwiraga ngo kuki witwara uko, ati se ni wowe wampaye uyu mwenda? Bibonye ukundi kutari ko, bitari muri gahunda za Leta. Nicyo gituma akenshi bagendaga bakurwamo, bagahindurwa, bigeze basanga ahari muri sisiteme ibashyiraho hashobora kuba harimo ibibazo, haza gufatwa icyemezo ko basimbuzwa.”
Mu byo akeka ko byateraga abo basore kwitwara nabi, Sheikh Harerimana avugamo kuba batarahembwaga kuko bakoraga nk’abakorerabushake.
Local Defense Forces yasimbuwe na DASSO mu 2013, hajyamo abasore n’inkumi bize kandi batojwe neza ndetse banagenerwa umushara ku kwezi.
Nubwo DASSO nayo atari shyashya mu baturage, Sheikh Harerimana abona ko akazi kabo gakorwa neza n’ukoze amakosa akayakora ku giti cye kandi akabibazwa.
Yahatanye na Perezida Kagame ku kuyobora FPR Inkotanyi
Mu 2013, mu matora y’abayobozi b’Umuryango FPR Inkotanyi , Sheikh Abdul Karim Harerimana yiyamamaje ahatanye na Perezida Paul Kagame ku buyobozi bukuru bw’uwo muryango.
Mu majwi yabaruwe, Sheikh yagize amajwi 0.5 %, atsindwa na Perezida Kagame wagize amajwi 99.5 %.
Hari abavuze ko yiyamamaje yikinira kugira ngo Perezida Kagame atiyamamaza wenyine, ariko Sheikh arabihakana.
Uyu musaza uganira kandi agashyenga yagize ati “Ko nabishakaga da! Ntabwo kwari ukwerekana ko hari demokarasi gusa , oya narabishakaga. Nashakaga kuyobora umuryango ariko ngira amahirwe make ndatsindwa kandi ntsindwa nabi cyane.”
Yongeyeho ati “Burya iyo utsinzwe ukanabyemera ntako bisa, n’aho narabyemeye. Bamaze gutangaza amajwi, umanza narabonye nk’arindwi cyangwa umunani ku bihumbi, kandi naje no kumenya nyuma ko n’ijwi rye yari yarimpaye.”
Mu 2015, Sheikh Harerimana yeguye ku mwanya wo guhagararira u Rwanda mu Nteko ya EALA, ku mpamvu yise ize bwite.
Yabwiye IGIHE ko nta kindi cyari cyibyihishe inyuma uretse kuba inshingano yari yarahawe n’umuryango FPR Inkotanyi zari zirangiye.
Ati “Njye ndi umunyamuryango wa FPR Inkotanyi uyemera, aho ndi hose mba ndi mu butumwa bwa FPR Inkotanyi. Aho mba nagiye nk’aho muri EALA nari ndi intumwa ya FPR Inkotanyi. Ubutumwa rero nari ndimo bwari burangiye ndagaruka, ubu ndi mu bundi butumwa na none kandi ndi kubukora neza n’ibyishimo byinshi.”
Nk’umuntu wabaye igihe kinini mu nteko ya EALA y’Umuryango wa Afurika y’Iburasirazuba, yabajijwe no ku hazaza h’uyu muryango wugarijwe n’ibibazo kuri ubu byo kurebana ay’ingwe hagati y’ibihugu bimwe biwugize, no kugenda gahoro kw’imishinga ihuriweho igamije kuwuteza imbere.
Sheikh Harerimana asanga ahanini ikidindiza uyu muryango ari ubwigenge bwa buri gihugu ku myanzuro imwe n’imwe ifite inyungu rusange, ku buryo hagomba kubaho ubwumvikane busesuye buri gihugu kikabanza kubyumva aho gutora ngo byose bigendere ku byo benshi bemeje.
Nubwo harimo ibyo bibazo n’iby’amikoro adahagije, Sheikh Harerimana yizera ko ibihugu bigize EAC bizagera ku ntego byihaye.
Ati “Aho twari tugeze hari hakwiriye kongeramo imbaraga kugira ngo ibintu byihute tuzagere kuri ya ntego imwe yo kugira igihugu kimwe […] Icyakora EAC nkurikije uko yatangiye, aho igeze n’ubushake buhari iracyariho kandi izahoraho na ziriya ntego izazigeraho.”
Uyu mugabo w’abana batanu yagiriye inama urubyiruko rw’u Rwanda, gukomereza ku byiza igihugu cyagezeho birinda kwirara.
Ati “Ntabwo byaturutse mu iraha ryinshi cyane, ntabwo byaturutse mu mudendezo, wasasiwe amaraso y’abanyarwanda, hari abawitangiye. Ntitubifate nk’ibintu byoroshye.”
Kuri ubu Sheikh Harerimana ni umwe mu bagize Urwego Ngishwanama rw’Inararibonye, akaba na Komiseri mu muryango FPR Inkotanyi.
Inkuru bifitanye isano: Abacengezi, ubujura mu basirikare...Ikiganiro na Sheikh Harerimana ku mutekano nyuma ya Jenoside
",https://m.igihe.com/politiki/article/uko-sheikh-harerimana-yahatanye-na-perezida-kagame-gutenguhwa-na-local-defense,Politics
Icyo wamenya ku itegeko ry’ubwenegihugu ryateje imvururu mu Buhinde,"Leta y’u Buhinde iherutse gushyiraho itegeko ryemerera ubwenegihugu abaturage bava mu bihugu bituranye na bwo, bo mu madini yose usibye abo mu idini ya Islam.
Leta y’u Buhinde iherutse gushyiraho itegeko ryemerera ubwenegihugu abaturage bava mu bihugu bituranye na bwo, bo mu madini yose usibye abo mu idini ya Islam.
Impuguke mu mategeko zo zivuga ko iri tegeko rihabanye cyane n’itegeko Nshinga ry’iki gihugu, riteganya ko amadini yose angana imbere y’amategeko.
Iri tegeko rishya rigenga uburyo bwo kubona ubwenegihugu mu Buhinde, rije nyuma yo kuvugurura iryari risanzwe ryo mu mwaka w’1955, ryemereraga ba nyamuke bafatwaga nabi bo mu madini y’aba- Hindus, Sikhs, Buddhists, Jains, Parsis, n’abakirisitu bava mu bihugu nka Bangladesh, Afghanistan na Pakistan, ariko ntirigire icyo rivuga ku bayisilamu.
Iri tegeko ryageze mu nteko Ishinga Amategeko y’u Buhinde bigizwemo uruhare cyane n’ishyaka riri ku butegetsi ry’aba-Hindu [Bharatiya Janata Party], ryemejwe na perezida w’iki gihugu Ram Nath Kovind, tariki ya 12 Ukuboza, 2019.
Amashyaka atavuga rumwe n’ubutegetsi avuga ko iri tegeko rishya ririmo ivangura, kuko rirobanura idini ya Islam mu gihugu gituwe n’abasaga miliyari 1.3 bizwi neza ko gitanga ubwisanzure ku madini yose. Aba-Islam bo mu Buhinde bangana hafi na 15% by’abaturage bose.
Abanenga iri tegeko bavuga ko byakozwe mu mugambi w’igihe kirekire wa Guverinoma iyobowe na Minisitiri w’intebe Narendra Modi, kuva yajya ku butegetsi mu myaka itandatu ishize.
Ibirego bitandukanye bigaragaza ukutishimira iri tegeko, byatangiye koherezwa mu rukiko rw’ikirenga.
Umuvugizi w’ishyaka rikomeye ritavuga rumwe n’ubutegetsi [Congress party], Sanjay Jha, yatangarije Al Jazeera ko iri tegeko riri mu mugambi wa politiki yo kurema amacakubiri y’ishyaka Bharatiya Janata Party, BJP.
Ati “Politiki ya ‘BJP’ ni uguhoza u Buhinde mu mwuka mubi no kuzamura uburakari bw’abaturage cyane cyane mu gihe cy’amatora.”
Mu kwezi gushize, Amit Shah, Minisitiri w’umutekano w’imbere mu gihugu, akaba umwe mu byegera bya Narendra Modi, yatangaje ko igihugu cy’u Buhinde kigiye gutangira kubarura abaturage bose, hagamijwe kureba abimukira bava mu bihugu bituranyi badafite ibyangombwa.
Muri Kanama 2019, ibarura nk’iryo ryiswe ryakorewe muri leta ya Assam iherereye mu majyaruguru ashyira uburasirazuba bw’u Buhinde, aho abaturage hafi miliyoni ebyiri bakuwe ku rutonde rw’abenegihugu.
Minisitiri Amit Shah aherutse kwita abimukira b’abanya- Bangladeshi intozi n’abacengezi, kandi ko ari imbogamizi ku mutekano w’igihugu.
Ishyaka rye ryamaganiye kure iyakirwa ry’impunzi z’aba- Rohingya bo muri Myanmar., rivuga ko bagomba gusubizwa mu gihugu cyabo, nubwo ubwo bwoko bufatwa nka nyamuke bukanabamo benshi b’abayisilamu, buri kwicirwa muri Myanmar.
Uyu mushinga w’itegeko bwa mbere wagejejwe mu Nteko Ishinga Amategeko muri Nyakanga 2016, uvugurura ingingo irebana n’ubwenegihugu yo 1955, ivuga ko idini rikwiye kuba ishingiro ryo guhabwa ubwenegihugu, kuko mbere iryo tegeko ntiryateganyaga idini nk’imwe mu ngingo fatizo zo gutanga ubwenegihugu.
Gusa nyuma yo kwemezwa n’abagize inteko Ishinga Amategeko, umutwe w’abadepite, iri tegeko ntiryabashije kugezwa imbere ya sena y’u Buhinde, kubera imyigaragambyo yaberaga muri leta zo mu majyaruguru ashyira uburasirazuba, ndetse n’igitutu cy’abatavuga rumwe n’ubutegetsi.
Ubu itegeko rishya rishyiraho umwihariko kuri leta zo mu majyaruguru ashyira uburasirazuba zari zaragaragayemo imyigaragambyo, rikavuga ko rizashishikariza ibihumbi by’aba-Hindus bava muri Bangladesh guhungira mu Buhinde.
Nkuko biteganywa n’itegeko rishya, abimukira badafite ibyangombwa bagomba kuba bamaze imyaka itandatu ku butaka bw’u Buhinde kugira ngo bemererwe ubwenegihugu, mu gihe itegeko ryo mu 1955 ryo ryasabaga kuba umuntu amaze imyaka 12.
Gusa abanyamategeko bavuga ko iri tegeko rishya rihonyora ingingo ya 14 y’itegeko Nshinga ry’u Buhinde, itanga uburenganzira bungana imbere y’amategeko. Abarinenga bavuga ko rimeze nk’irya Trump wa Leta Zunze Ubumwe za Amerika ukumira aba-islam bo mu bihugu bimwe na bimwe kwaka ubuhungiro.
",https://m.igihe.com/politiki/article/icyo-wamenya-ku-itegeko-ry-ubwenegihugu-ryateje-imvururu-mu-buhinde,Politics
Iby’ingenzi ku rugendo rwo kweguza Perezida Donald Trump rugeze mu mahina,"Kuri uyu wa Gatatu nibwo abagize inteko ishinga amategeko ya Leta Zunze Ubumwe za Amerika batoye ku bwiganze, icyemezo cyo gutakariza icyizere Perezida Donald J. Trump akaba ashobora kubura amahirwe yo kurangiza manda ye isigaje umwaka umwe.
Kuri uyu wa Gatatu nibwo abagize inteko ishinga amategeko ya Leta Zunze Ubumwe za Amerika batoye ku bwiganze, icyemezo cyo gutakariza icyizere Perezida Donald J. Trump akaba ashobora kubura amahirwe yo kurangiza manda ye isigaje umwaka umwe.
Gutora ingingo ya mbere yo gukoresha nabi ububasha Trump ahabwa n’itegeko, byatowe n’abadepite 230 kuri 427 bari bari mu nteko; mu gihe iyo kubangamira imirimo y’inteko ishinga amategeko yatowe n’abadepite 229.
Aya matora asobanuye ku buryo butaziguye ko perezida Trump atakarijwe icyizere n’intumwa za rubanda cyo gukomeza kuyobora Leta Zunze Ubumwe za Amerika, nubwo urubanza rwa nyuma ruzacibwa na Sena, aho ishyaka ry’aba-Républicains rifite ubwiganze.
Umuyobozi w’aba -Républicains muri Sena ya Amerika, Mitch McConnell, yavuze ko yifuza ko ibiganiro kuri uyu mwanzuro ukomeye byazaba bigufi. Gusa nta kigaragaza ko Sena izahitamo gukura ku buyobozi Perezida Trump kuko abasenateri benshi ari abo mu ishyaka rye.
Gukuraho Perezida Trump bisa n’ibirimo amacenga menshi. Umunsi ku wundi amakuru agenda yisukiranya, agaragaza ko hari abantu benshi babyihishe inyuma, ndetse n’inzira z’ubwiru zinyurwamo ngo iki cyemezo gifatwe.
Ese byatangiye bite? 
Muri Nzeri uyu mwaka, nibwo hamenyekanye amakuru avuga ko umwe mu bakozi bashinzwe ubutasi, wahoze anakorera ikigo cy’ubutasi cya CIA, yagejeje ikirego ku mugenzuzi mukuru w’ubutasi, arega Perezida Trump gukora ibikorwa atemererwa n’amategeko.
Mu kirego cye, avuga ko umwe mu bayobozi bo mu biro bya perezida [White House] wamuhaye amakuru; yari atewe impungenge n’ibyavugiwe mu kiganiro kuri telefone cyo muri Nyakanga 2019, hagati ya Perezida Donald Trump na Perezida wa Ukraine, Volodymyr Zelensky.
Muri iki kiganiro, Perezida Trump yasabye icyo gihugu cy’amahanga kwivanga mu matora ateganyijwe mu mwaka utaha wa 2020, muri Amerika. Yanashyize igitutu ku gihugu cy’amahanga, agisaba gukora iperereza kuri umwe mu bazahangana nawe mu matora yo muri 2020; byose bigakubirwa mu cyaha cyo gukoresha nabi ububasha ahabwa n’itegeko nk’umukuru w’igihugu.
Umwunganizi mu mategeko wa Trump, Rudolph Giuliani n’intumwa nkuru ya leta, William Barr, bashyirwa mu majwi ko bafite uruhare rutaziguye muri ibi bikorwa; ndetse ko n’abayobozi bakuru mu biro by’umukuru w’igihugu bashatse gukingira ikibaba Trump kuko bazi neza uburemere bw’ibyavuzwe na Trump.
Inzira iteganywa n’amategeko kugira ngo umukozi wo mu biro bishinzwe iperereza atange ikirego cy’ibikorwa biri gukorwa, kandi bitandukanye n’amategeko yarakurikijwe. Uwatanze iki kirego yakigejeje ku mugenzuzi mukuru w’ubutasi, uyu nawe wagombaga kukigeza ku muyobozi mukuru ushinzwe ubutasi ku rwego rw’igihugu, nyuma yo gusuzuma uburemere bwacyo.
Gusa umuyobozi mukuru ushinzwe ubutasi ku rwego rw’igihugu, Joseph Maguire, ntiyigeze ashyikiriza iki kirego inteko ishinga amategeko, nkuko yabisabwaga n’amategeko; ahubwo yahisemo kugisha inama ibiro bishinzwe ubujyanama muri minisiteri y’ubutabera; ibi nabyo byanzura ko icyo atari ikibazo cyihutirwa nyamara izi mpande zombi nta na rumwe rufite ububasha bwo gufata uwo mwanzuro.
Kuwa 19 Nzeri, nibwo hamenyekanye ko kudashyirwa ahagaragara kw’iki kirego, byagizwemo uruhare na perezida Trump wifuzaga ko Ukraine itangira iperereza kuri Hunter Biden, umuhungu wa Joe Biden, wo mu ishyaka ry’abademokarate, wahoze ari Visi Perezida.
Kutavuga rumwe kuri iki kibazo byakomeje kwiyongera, kugera ubwo kuwa 25 Nzeri, 2019, ibiro by’umukuru w’igihugu [White House] byemeye ko raporo ikubiyemo ibiregwa Trump n’amajwi y’ikiganiro kuri telefone hagati ya Trump na Zelensky bishyirwa ahagaragara.
Kuva icyo gihe Trump n’abamushyigikiye batangiye kwamagana ibikubiye muri icyo kirego, bavuga ko bidafite agaciro kandi uwabitangaje nta bumenyi buhagije afite kubyo yaregeye.
Ni iki mu by’ukuri Trump yaganiriye na Zelensky?
Ibiro by’umukuru w’igihugu [White house] byashize hanze ikiganiro Trump yagira na perezida wa Ukraine, byibwira ko bishobora kuzagaragaza neza Trump, ndetse bigahosha umwuka mubi wari utangiye kuzamuka, gusa ibi si ko byagenze.
Ibyo biganiro bigaragaza ko Trump yashatse guhuza inkunga Amerika iha Ukraine, no gusaba Ukraine gukora iperereza kuri Hunter Biden; ndetse n’ubugambanyi bwabaye mu matora yo muri 2016. Zelensky wagaraje gushaka kumvikana, ahanini bitewe nuko yifuzaga ko Amerika imugurisha ibisasu bya “Javelin anti-tank missiles”, Trump yamubwiye ko Rudy Giuliani ari we muntu yizeye babiganiraho.
Ni iki abagize inteko ishinga amategeko bibanzeho mu gusesengura impamvu batakariza icyizere Trump?
Amakuru avuga ko Nancy Pelosi, uyobora inteko ishinga amategeko yifuzaga kumva ibirego byose bishinja Trump gukoresha nabi ububasha ahabwa nka perezida; gusa abademokarate bibanze ku ngingo yo gutakariza icyizere Trump bareba cyane ku kibazo cya Ukraine, aho kureba ibibazo byose bigaragaza imyitwarire idahwitse ye.
Adam Schiff, uyobora akanama karebana n’ubutasi mu nteko ishinga amategeko, yagaragaje ibibazo bine bifuzaga gukoraho iperereza.
Icya mbere bifuzaga kumenya niba Trump yarongeye gusaba ubufasha igihugu cy’amahanga mu kwivanga mu matora. Icya kabiri bashakaga kumenya niba ibiro by’umukuru w’igihugu [White House] byaremeye ko bigirana inama na Ukraine, ari uko Ukraine yemeye gutangiza iperereza mu cyimbo cya Trump.
Icya gatatu, bifuzaga kumenya niba Ukraine yari ifite impamvu yo kwizera ko itazahabwa inkunga ya gisirikare, kugeza igihe  itangirije iperereza rya Trump. Icya kane, bifuzaga kumenya niba hari impamvu zifatika zateye Trump kwitwara atyo.
Trump yisobanura ate?
Perezida Trump n’abamushyigikiye bemeza ko nta kidasanzwe yakoze. Bemeza ko nta nta gitutu bashyizeho Ukraine ngo ibakorere ibitemewe n’amategeko.
Ni iki Joe Biden ahuriyeho na Ukraine? 
Dusubije amaso inyuma ubwo Joe Biden yari Visi Perezida wa Leta Zunze Ubumwe za Amerika, ubutegetsi bwa Obama bwagerageje gutera inkunga Ukraine mu makirimbirane ifitanye n’u Burusiya. Abanyaburayi na Amerika bahisemo gushaka uburyo bakuraho Viktor Shokin, wari umushinjacyaha mukuru wa Ukraine, kuko basangaga ruswa yibasiye abayobozi bakuru muri iki gihugu, ari imbogamizi mu gukomeza imbaraga za Ukraine.
Viktor Shokin yafatwaga nk’ufite uruhare runini muri icyo kibazo; yakuwe ku mwanya we, mu mavugurura yakozwe bitegetswe na Amerika n’abanyaburayi; aho Joe Biden yivugiye ko ariwe wategetse ko hafatirwa inkunga ya miliyari imwe y’amadorari kugeza igihe Ukraine ishyize mu bikorwa icyifuzo cyabo.
Hunter Biden ahurira he n’iki kibazo?
Hunter yamaze igihe kinini cy’ubuzima bwe akora ubucuruzi mu izina rya se (Joe Biden). Yagiraga uruhare rutaziguye mu biganiro byari bigamije kwinjiriza inyungu ubucuruzi bwa se, ndetse akaba n’umuyobozi muri banki yaterwaga inkunga na se.
Hunter Biden yahawe umwanya mu nama y’ubuyobozi y’ikigo cya Amtrak, mu buryo atari akwiye na gato; ndetse anashyirwa mu nama y’ubuyobozi y’ikigo cy’ingufu cya Ukraine [Burisma].
Ibikorwa bya Hunter byaramenyekanye cyane muri politiki y’abademokarate. Igihe yari mu Bushinwa ari kumwe na se mu ruzinduko rw’akazi; yagiranye ibiganiro n’umuyobozi wa banki ya Private Equity, aho bamwe mu bayobozi bakuru mu biro bya perezida batangiye gukeka ko ari gushaka uburyo bwo kwishakira inyungu ze bwite; ibintu bitari byarigeze bikorwa mu biro by’umukuru w’igihugu.
Hunter kandi ngo yari azi neza ko imyitwarire ye irebwa nk’ikibazo mu myaka yabanje, mu gihe cy’amatora.
 Kwinjirira amatora ya Amerika
Trump akeka ko ikigo cyitwa ‘Crowdstrike’ gifitanye umubano na Ukraine kandi ko cyahishe ububiko bw’amabanga ya komite nyobozi mu ishyaka ry’abademokarate, bibye hakoreshejwe ikoranabuhanga mu gihe cy’amatora ya 2016. Trump yifuzaga ko Ukraine iha Amerika ubwo bubiko bw’amabanga.
‘Crowdstrike’ ni ikigo cyo muri Amerika, cyashinzwe ku bufatanye n’umurusiya wahungiye muri Amerika akiri umwana. Iki kigo cyahawe akazi na komite nyobozi y’ishyaka ry’abademokarate kugira ngo kibafashe kumenya uburyo ubutumwa bwa bamwe mu bayobozi b’abademokarate bwinjiwemo mu gihe cy’amatora ya 2016.
Trump ahangayikishijwe nuko iki kigo kitigeze giha ububiko bw’amabanga cyasesenguye FBI cyangwa undi uwo ariwe wese, nyamara muri Ukraine nta hantu ho guhisha ubwo bubiko bw’amabanga hahari, kandi nta n’impamvu ifatika yatuma babuhisha.
Trump atsimbarara ku ngingo ivuga ko u Burusiya butigeze bwinjira mu mabanga y’abademokarate; ahubwo ari ibinyoma byahimbwe n’ikigo ‘Crowdstrike’ kuko aricyo cyahishe ibimenyetso mu rwego rwo guhimbira ibyaha ubutegetsi bwe n’u Burusiya.
Gutakariza icyizere Perezida bikorwa bite?
Hifashishijwe ingero kuri Nixon na Clinton baheruka kweguzwa, komite ishinzwe iyubahirizwa ry’amategeko mu nteko nshingamategeko niyo igira uruhare runini muri iki gikorwa. Iyi komite yumva abatangabuhamya, igategura ibirego irega perezida mu buryo bwemewe n’amategeko, n’ingingo zijyana nabyo, igakora amatora, byakwemezwa bikoherezwa mu nteko rusange y’abagize inteko nshingamategeko bagakora amatora nabo, ingingo imwe cyangwa zose zatorwa ku bwiganze, Perezida agatakarizwa ikizere.
Kuri perezida Trump we, ikibazo cye cyanyuze mu nzira ebyiri mu gihe kimwe, aho urwego rw’ubutasi rwakoze iby’ibanze, rukora raporo ruyoherereza komite ishinzwe iyubahirizwa ry’amategeko, ari nayo yateguye ibirego bishinjwa Trump.
Nyuma y’ibyemejwe n’abagize inteko nshingamategeko umutwe w’abadepite, umutwe wa Sena niwo uzaca urubanza rwa nyuma rwemeza niba Trump yeguzwa cyangwa agakomeza kuyobora Amerika.
Mu rubanza rwa Sena, uhagarariye perezida mu mategeko niwe uburana kuko perezida ubwe ntagomba kuba ari muri icyo cyumba cy’iburanisha.
Perezida w’urukiko rw’ikirenga niwe ugena uburyo icyemezo cya Sena gishyirwa mu bikorwa, ariko Sena nayo ishobora gutora ivuguruza icyemezo cye.
Kugira ngo kandi icyemezo cya Sena gitorwe, bisaba ko 2/3 by’abasenateri bacyemeza (aba-senateri 67 ku 100). Sena ya Amerika irimo aba-senateri 53 bo mu ishyaka ry’aba-Repubulikani, bisobanuye ko kugira ngo Trump akurwe ku buyobozi, 20 muri bo basabwa gutora bihuje n’abademokarate.
Trump akuwe ku buyobozi byagenda bite?
Itegeko rivuga ko perezida wa Leta Zunze Ubumwe za Amerika akuweho, asimburwa na visi perezida; Ubu Mike Pence niwe wasimbura Trump. Igihe baba baviriyeho rimwe, umukuru w’inteko nshingamategeko Nancy Pelosi niwe wayobora; gusa bisa n’ibidashoboka kuko aba-republicains ntibiteguye gukora icyatuma Pelosi ahabwa umwanya wa perezida.
Uza ku mwanya wa kane mu rukurikirane rw’abasimbura Trump ni Mike Pompeo, umunyabanga wa leta; gusa uyu nawe afite aho ahuriye n’ibibazo bya Ukraine. Uwa gatanu ni ushinzwe imari ya leta Steven Mnuchin, ari nawe udafite imbogamizi n’imwe yamubuza kuba perezida wa Amerika.
",https://m.igihe.com/politiki/article/iby-ingenzi-ku-rugendo-rwo-kweguza-perezida-donald-trump-rugeze-mu-mahina,Politics
Perezida Kagame yifuza kuzasimburwa n’umugore (Video),"Perezida Paul Kagame yatangaje ko politiki yo guteza imbere abagore imaze gutanga umusaruro mwiza mu iterambere ry’igihugu, akifuza na we yazasimburwa n’umugore ku kuyobora u Rwanda.
Perezida Paul Kagame yatangaje ko politiki yo guteza imbere abagore imaze gutanga umusaruro mwiza mu iterambere ry’igihugu, akifuza na we yazasimburwa n’umugore ku kuyobora u Rwanda.
Yabigarutseho kuri uyu wa Kane tariki 19 Ukuboza ubwo yagaragazaga uko igihugu gihagaze mu ijambo yagejeje ku bitabiriye inama ya 17 y’Umushyikirano.
Imbere y’ibihumbi byitabiriye iyo nama, Perezida Kagame yavuze ko guteza imbere abagore byahinduye byinshi mu buzima bw’igihugu ku buryo bisigaye binigaragaza ku rwego mpuzamahanga.
Yagize ati “ Mwabonye muri iyi minsi ibijyanye n’uburinganire abagore n’abagabo ku Isi yose ibihugu ijana na mirongo turi mu ba mbere 10, mu by’ukuri hari aho bagera ngirango abantu bakarambirwa u Rwanda bagashaka kurugabanyiriza ubundi twagakwiye kuba turi mu ba mbere batanu ariko turi mu ba mbere 10 nabyo turabyemera.”
Perezida Kagame yagaragaje ko uwo mwanya atari mwiza cyane kuko u Rwanda rwigeze kuza mu bihugu bitandatu bya mbere mu guteza imbere uburinganire bw’abagabo n’abagore, gusa agaragaza ko n’aho ruri atari habi.
Yavuze ko politiki y’uburinganire n’ubwuzuzanye ijya kujyaho, akamaro kayo kagaragaraga kandi n’abandi bamaze kubibona.
Ati “Iyi politiki imaze imyaka twayikoze tuyemera kandi twumva akamaro kayo kandi ifite umusaruro ugaragarira n’abandi babona ko bikora ariko dukore n’ibindi tugera mu ba mbere batanu. Hari akazi ko gukora kenshi bafatanyije n’abagabo. Abadamu bamaze kugira aho bagera, dushyiremo umuvuduko dufatanye mu bucuruzi mu buyobozi, ubutabera, abashinzwe umutekano, abashinzwe byose.”
Ashingiye ku byagezweho ku bufatanye n’abagore, Perezida Kagame yavuze ko yifuza ko umunsi umwe umugore yazayobora u Rwanda.
Ati “Njye nifuza rimwe ko uyu mwanya mwampaye ubukurikira uzatwarwa n’umugore, abagabo bari hano niba ndi bubakire simbizi ariko nabo bashobora kuba ari byo bashaka.”
Perezida Kagame yasabye abanyarwanda gukomeza kongera imbaraga mubyo bakora, kuko hari byinshi byagezweho benshi batumvaga ko byashoboka.
Kuva mu 2003 Itegeko Nshinga rigena ko mu myanya yose itorerwa mu buyobozi no muri guverinoma, abagore bagomba kugiramo 30%.
Perezida w’Urwego Ngishwanama rw’inararibonye mu Rwanda, Rutaremara Tito yigeze gusobanura ko gushyira abagore mu buyobozi ari “ubushake bwa politiki bujyanye n’ibibera mu Rwanda. Nyuma ya Jenoside yakorewe Abatutsi, abagore banganaga hafi na 70% by’abaturage bose.’’
Muri Guverinoma, abagore bangana na 50 %, mu Nteko Ishinga Amategeko mu Mutwe w’Abadepite mu Rwanda bangana na 61.3% bavuye kuri 14% mu 1994. U Rwanda nirwo ruyoboye ibindi bihugu byo ku Isi mu kugira abagore benshi mu Nteko Ishinga Amategeko.
Mu bucamanza ni 49.6% mu gihe mu buyobozi bw’inama njyanama z’uturere abagore ari 41%. Mu burezi abakobwa bitabira amashami y’imibare, ubumenyi n’ikoranabuhanga bavuye kuri 56.7% muri 2015 bagera kuri 63.9% muri 2018, na ho abitabira amashuri y’imyuga n’ubumenyingiro bavuye 41.8% muri 2015 bagera kuri 43.8% muri 2018, mu gihe abagore bigisha muri aya mashuri bavuye kuri 32.9% muri 2010 bakagera kuri 42.7% muri 2018.
Abagore 59.99% bafite ubutaka basangiye n’abo bashakanye mu gihe 24.63% bafite ubutaka bihariye. Ibi bigatuma 38% by’abagore bakorana n’ibigo by’imari, batanze ingwate ku butaka bwabo. Abagore bakorana n’ibigo by’imari na bo bikubye 2 mu myaka 4, aho bavuye kuri 36% muri 2012 bagera kuri 63% muri 2016.
",https://m.igihe.com/politiki/article/perezida-kagame-yifuza-kuzasimburwa-n-umugore-video,Politics
2019: Umwaka w’amarira n’imiborogo mu birindiro by’abarwanya u Rwanda,"Umwaka wa 2019 usa n’utazasibangana mu mitwe yitwa ko irwanya Guverinoma y’u Rwanda, kuko usize abo udahitanye imigambi yabo iri mu kangaratete ndetse abandi bari mu mazi abira, kuko isaha iyo ari yo yose ibintu byabahindukiraho.
Umwaka wa 2019 usa n’utazasibangana mu mitwe yitwa ko irwanya Guverinoma y’u Rwanda, kuko usize abo udahitanye imigambi yabo iri mu kangaratete ndetse abandi bari mu mazi abira, kuko isaha iyo ari yo yose ibintu byabahindukiraho.
Kuva mu myaka ishize, umutwe wavugwaga cyane wari FDLR kuva mu myaka ya 2000, aho yashinzwe n’abagize uruhare muri Jenoside yakorewe Abatutsi mu 1994. Habanje gushingwa RDR, haza ALIR 1 na ALIR 2, nyuma yo kuba FDLR baza gutandukana havuka CNRD na RUD-Urunana.
Magingo aya FDLR na RUD Urunana ni imitwe ikomeje kubangamira umutekano w’u Rwanda, nubwo nayo itorohewe muri uyu mwaka urimo kugana ku musozo.
Umuyobozi wa FDLR yaguye muri gereza abandi bagwa mu bihuru
Muri Mata 2006 nibwo Dr Ignace Murwanashyaka wayoboraga FDLR yafatiwe mu Majyepfo y’u Budage avuye gusura abarwanyi muri RDC. Mu 2015 urukiko rwa Stuttgart rwamuhamije ibyaha hamwe na Straton Musoni wari umwungirije.
Muri Mata 2019 nibwo inkuru yabaye kimomo ko Murwanashyaka yaguye muri gereza atarangije igifungo cy’imyaka 13 yakatiwe, maze urwamutwaye rutangira kototera abamukoreye mu ngata.
Bidateye kabiri, muri uko kwezi kwa Mata nibwo Nsekanabo Jean Pierre uzwi nka Lt. Col Abega Kamara wari ushinzwe iperereza muri FDLR na Nkaka Ignace uzwi nka La Forge Fils Bazeye wari umuvugizi wayo, bagejejwe imbere y’urukiko kugira ngo baburane ku ifungwa n’ifungurwa ry’agateganyo.
Abo bombi inkuru y’ifatwa ryabo yabaye kimomo mu Ukuboza 2018, ko bafatiwe ku mupaka wa Bunagana bavuye muri Uganda mu nama yabaye hagati ya tariki 15-16 Ukuboza, yahuje abahagarariye RNC ya Kayumba Nyamwasa na FDLR.
Bivugwa ko byari ku butumire bw’ubuyobozi bwa Uganda, hagamijwe kunoza umubano hagati y’iyo mitwe y’iterabwoba n’inzego za gisirikare za Uganda no kunoza imikoranire mu migambi yo guhungabanya umutekano w’u Rwanda.
Umunyamabanga wa Leta muri Uganda ushinzwe ubutwererane bw’akarere, Philemon Mateke, byatangajwe ko ari we wari umuhuza wabo, na we uyu mwaka umusize atorohewe kuko nubwo Perezida Yoweri Museveni akomeje kumuryamaho, amakuru y’iperereza akomeje kumushyira hanze ko yari n’inyuma y’igitero abarwanyi ba RUD Urunana bagabye i Musanze ahazwi nko mu Kinigi mu ijoro ryo ku wa 4 Ukwakira, kigahitana abaturage 14.
Ibya FLN byasubiwemo
Umwaka ushize waranzwe n’ibitero binyuranye byagiye byigambwa n’umutwe wa FLN, wari ufite Nsabimana Callixte wiyise Sankara, nk’umuvugizi wawo.
Muri Nyakanga 2018 abantu bitwaje intwaro zirimo n’imbunda bateye abaturage mu Murenge wa Nyabimata babasahura amatungo, ibiribwa, imyenda n’amafaranga. Mu ijoro ryo ku wa 19 Kamena 2018 nabwo abantu bitwaje imbunda, bishe barashe abantu babiri muri Nyaruguru, bakomeretsa batandatu barimo n’Umunyamabanga Nshingwabikorwa w’Umurenge wa Nyabimata, Nsengiyumva Vincent, batwika n’imodoka ye na moto y’umuturage.
Mbere yaho tariki ya 10 Kamena 2018, amabandi yitwaje intwaro gakondo hamwe n’imbunda, yateye abaturage bo mu Murenge wa Ngera mu Karere ka Nyaruguru arabakomeretsa abatwara n’imitungo irimo amafaranga, televiziyo, inkweto n’ibindi. Ibyo bitero byatangiye kujya byigambwa n’umutwe wa FLN, mu ijwi rya Nsabimana Callixte nk’umuvugizi.
Muri Mata 2019 nibwo inkuru yabaye kimomo ko Nsabimana yafatiwe muri Comores. Ubwo yagezwaga imbere y’urukiko ku wa 23 Gicurasi 2019, Nsabimana yabwiye urukiko ko nta byinshi afite byo kwireguza kuko ibyaha 16 akurikiranyweho bimwe yabikoze ku giti cye ibindi bigakorwa n’umutwe yari abereye umuvugizi.
Ubu afunzwe by’agateganyo mbere yo gutangira kuburana mu mizi, aregwa ibyaha birimo iremwa ry’umutwe w’ingabo ritemewe, Icyaha cy’iterabobwoba ku nyungu za politiki, gukora no kugira uruhare mu bikorwa by’iterabwoba, gutanga amabwiriza mu gikorwa cy’iterabwoba, kuba mu mutwe w’iterabwoba, icyaha cyo kugambana no gushishikariza abandi gukora iterabwoba n’ibyaha by’ubwicanyi n’ubwinjiracyaha bw’ubwicanyi.
Aregwa kandi gufata bugwate, gukwiza amakuru atariyo cyangwa icengezamatwara rigamije kwangisha leta y’u Rwand amu bihugu by’amahanga, guhakana Jenoside, kwiba yitwaje intwaro, gutwika, kugirana umubano na leta y’amahanga hagamijwe gushoza intambara, gukora cyangwa gukoresha impapuro mpimbano, gukubita no gukomeretsa ku bushake no gutanga, kwakira no gushishikariza kwakira ibikomoka ku iterabwoba.
Amakuru ataremezwa ahamya ko Herman Nsengimana wasimbuye Nsabimana muri FLN, na we mu minsi ishize yacakiriwe mu mashyamba ya RDC hamwe n’abandi barwanyi benshi.
Abakuru ba FDLR bishwe umusubizo
Muri Nzeri 2019 nibwo Ingabo za Repubulika ya Demokarasi ya Congo, FARDC, zemeje ko zishe Lieutenant General Sylvestre Mudacumura wayoboraga umutwe wa FDLR, yicirwa mu gace ka Bwito mu Ntara ya Kivu y’Amajyaruguru.
Nyuma y’iminsi mike, nibwo FARDC, binyuze mu bikorwa byiswe ‘Sokola 2’ yeretse itangazamakuru bane mu barwanyi ba FDLR, bahoze ari abarinzi ba Gen Mudacumura.
Mudacumura yahoze mu Ngabo z’u Rwanda mbere ya Jenoside yakorewe Abatutsi mu 1994, yabaye mu mutwe w’abarindaga Perezida Juvenal Habyarimana ndetse yari umuyobozi wungirije wawo.
Nyuma yo gutsinda urugamba rwo kubohora igihugu n’ingabo zari iza RPA, Gen Mudacumura na bagenzi be bafashe iy’ishyamba, aho bakoreye ibyaha ndengakamere ku baturage bo mu Burasirazuba bwa RDC.
Mbere yo kwicwa, Mudacumura yashakishwaga n’urukiko mpuzamahanga mpanabyaha akekwaho ibyaha icyenda byiganjemo iby’intambara n’iyicarubozo yakoze hagati y’umwaka wa 2009 na 2010. Yagizwe Umugaba Mukuru w’Ingabo za FDLR nyuma y’itahuka rya rya General Paul Rwarakabije wawuyoboraga mbere ye.
Urukiko Mpuzamahanga mpanabyaha rw’i La Haye mu Buholandi rwamushyiriyeho impapuro zisaba ko atabwa muri yombi 13 Nyakanga 2012. Gusa yari atarafatwa.
Isasu ryavuze mu birindiro bya P5
Umutwe wa P5 umaze igihe ufite ibirindiro mu mashyamba ya RDC, ni umwe mu itarahiriwe n’imigambi yo gutera u Rwanda, nyuma yo gushingwa n’ihuriro ry’amashyaka atanu ariyo Amahoro People’s Congress, Forces Démocratiques Unifieés – Inkingi (FDU-Inkingi); People’s Defence Pact-Imanzi (PDP-Imanzi), Rwanda National Congress (RNC) na PS Imberakuri ya Bernard Ntaganda, maze uragizwa Kayumba Nyamwasa.
Uyu mutwe Kayumba aheruka kuwusaba kuvana abarwanyi bawo muri Kivu y’Amajyepfo ngo wegere umupaka wa Uganda aho bivugwa ko wari wizeye guhabwa inkunga ifatika kurusha izo wahabwaga uri hafi y’u Burundi, ariko inzira ntiyabwira umugenzi.
Ku wa 19 Mata ngo nibwo bimutse, bageze Kalehe bahura n’umutwe wa MRCD uyoborwa na Gen Irategeka, bababwira ko ngo bo batangiye akazi muri Nyungwe.
Bamaze kuruhuka ngo bakomeje urugendo ""rutabahiriye na gatoya,"" kuko bageze muri Gatoyi i Masisi, bahuye n’ibico byinshi bya FARDC, bararaswa, bamwe bafatwa mpiri abandi bishyikiriza Monusco.
Ubwo bari imbere y’urukiko i Kigali, abenshi bahurizaga ku kuvuga ko bashyikirijwe u Rwanda ku wa 18 Kamena 2019, nubwo hari abo byamenyekanye ko batashye bucece bakanagera mu kigo kinyuzwamo abavuye ku rugerero i Mutobo, ariko mu iperereza bikaza gutahurwa ko urugendo rwabo rutacukirizwa aho, berekezwa mu nkiko.
Ubu abarwanyi 25 bayobowe na Rtd Major Mudathiru Habib bari kuburanira mu rukiko rwa gisirikare mu Rwanda, ndetse uyu we yarashwe ukuguru ku buryo kwangiritse bikomeye, ariko ntabura kurandatwa n’ingabo z’u Rwanda yiteguraga kugabaho igitero.
Gen Musabyimana wa RUD Urunana yarishwe
Mu ijoro ryo ku wa 4 Ukwakira rishyira ku wa 5 Ukwakira 2019, abagizi ba nabi biganjemo abitwaje intwaro gakondo bateye mu Murenge wa Kinigi mu Karere ka Musanze bica abaturage 14 abandi barakomereka.
Ku wa 6 Ukwakira nibwo Polisi y’u Rwanda yatangaje ko inzego z’umutekano zishe abagizi ba nabi 19 ndetse abandi batanu mu bagabye icyo gitero, bafatwa mpiri.
Nyuma y’urupfu rw’abambari be, ku wa 10 Ugushyingo 2019 Gen Musabyimana Juvenal uzwi nka Jean Michel Africa wayoboraga RUD Urunana, yishwe na FARDC.
Uyu yaguye mu gitero gikomeye FARDC yagabye mu gace ka Binza hafi y’umupaka w’iki gihugu na Uganda. Uyu mugabo wabaye mu ngabo za ex-FAR, yari umwe mu barwanyi b’umutwe wa FDLR/FOCA mbere y’uko ucikamo ibice akajya muri RUD-Urunana.
Vuruguvurugu muri RNC
Mu gihe abiyemeje gufata intwaro ngo barwanye u Rwanda bakomeje gutikira umunsi ku munsi, abibumbiye mu mutwe w’iterabwoba wa RNC nabo umwaka wa 2019 ubasize ahabi.
Uyu mwaka usize mu rungabangabo umuryango wa Benjamin Rutabana, wabuze kuva muri Nzeri ubwo yajyaga mu bikorwa by’uwo mutwe muri Uganda, ugashinja Kayumba Nyamwasa n’abandi bayobozi ba RNC kuba inyuma y’ibura rye.
Rutabana ngo yahagurutse i Bruxelles ku wa Gatatu tariki 4 Nzeri 2019 agana Entebbe muri Uganda. Yabanje guhagarara i Dubai mbere yo kugera ku kibuga cy’indege cya Entebbe ku wa 5 Nzeri saa 13:50. Yakomeje kuvugana kuri telefoni n’umugore we Diane Rutabana, ku wa 8 Nzeri ntiyongera kumva ijwi rye.
Amakuru ahamya ko Rutabana yagiranye ubwumvikane buke na bagenzi be b’abayobozi muri RNC kuko yarakajwe n’uko abarwanyi ba P5 bari mu nkiko i Kigali, mu gihe ubwo bajyaga gutabwa muri yombi, Kayumba yahaye itegeko Major Habib Mudathiru wari ubayoboye kubavana muri Kivu y’Amajyepfo bakajya ku mupaka wa Uganda, aho bazahabwa inkunga zihagije kurusha izo bahabwaga hafi y’u Burundi.
Icyo gihe ngo Kayumba yarenze ku nama zatanzwe na Rutabana, nyamara abo barwanyi bajya kwimuka, barakoresheje $12000 yoherejwe na Ben Rutabana kuri Western Union i Bujumbura.
Uburakari bwa Rutabana agashaka kwaka ibisobanuro Kayumba wagushije ingabo zabo mu biganza by’uwo bahanganye, ngo byaba impamvu yatumye ashaka ‘kumwumvisha’, kuko umusirikare muto yari ashatse kubaza byinshi ‘Jenerali’, ndetse bikekwa ko ubwo Rutabana yajyaga muri Uganda yari agiye mu bikorwa bya gisirikare, arenze ku gushaka kwa Kayumba.
Hejuru y’ibyo, bamwe mu bayobozi ba RNC muri Canada baheruka guhambirizwa bashinjwa gusuzugura ubuyobozi bukuru bw’ishyaka.
Mu birukanwe muri RNC harimo Simeon Ndwaniye wari Umuhuzabikorwa w’akarere ka Windsor na Jean Paul Ntagara wari Umuhuzabikorwa wungirije w’Intara ya Canada akaba n’umubitsi wayo, wari uherutse guhagarikwa ashinjwa gufatira umutungo w’ihuriro.
Harimo kandi Achille Kamana wari komiseri ushinzwe ubukangurambaga mu ntara ya Canada akaba n’umuhuzabikorwa w’akarere ka Ottawa-Gatineau, na Tabitha Gwiza wari komiseri ushinzwe abari n’abategarugori mu ntara ya Canada n’umubitsi mu karere ka Windsor.
Uyu Gwiza ni mushiki wa Ben Rutabana waburiwe irengero wari na komiseri ushinzwe kongera ubushobozi muri RNC, bakaba abavandimwe ba Adeline Rwigara.
Gwiza avuga ko kugeza ubu ikibazo cy’ibura rya Rutabana ahinduka umwanzi muri RNC, ku buryo urebye uko abakuru muri RNC babyitwaramo, ubona ko ari bo bari hejuru y’ibura rya Ben Rutabana.
Kugeza ubu amakuru anakomeje kuvugwa ko Kayumba Nyamwasa na we yaba atorohewe ku buyobozi bwa RNC, ku buryo isaha n’isaha ashobora kwirukanwa ku buyobozi bw’uyu mutwe mu bijyanye n’igisirikare, kimwe n’abandi bafatanya kuyobora.
Ntabwo ikibazo kirarangira
Nubwo hari abagerageje guhungabanya umutekano bakabyishyurira ikiguzi kiri hejuru, bigaragaza ko urugendo rukiri rurerure, ku buryo inzego zishinzwe umutekano ari ngombwa kugarira zigakomeza.
Umutwe wa FDLR uheruka kwimika Pacifique Ntawunguka ""Omega"". Mu kiganiro yahaye urubyiruko rugera kuri 200 rubarizwa mu muryango w’abanyeshuri barokotse Jenoside yakorewe Abatutsi mu 1994, mu 2016, Umujyanama wa Perezida wa Repubulika mu by’umutekano, Gen James Kabarebe, yahishuye uburyo Gen Ntawunguka wamubwiye ko azagaruka mu Rwanda ari uko nta mututsi ukirurimo.
Hari kandi n’umuyobozi mukuru wa FDLR, Gen Byiringiro Victor Rumuli bakunze kwita Victor Rumuri cyangwa Michel Byiringiro.
Uretse abo, mu minsi ishize nibwo Faustin Twagiramungu uba mu Bubiligi, yumvikanye ashishikariza abantu batandukanye kwinjira mu mitwe irwanya Leta y’u Rwanda, aho ubu ari umwe mu bayobozi b’ihuriro MRCD rifite umutwe wa FLN. Ni umutwe ahuriramo na Paul Rusesabagina wamenyekanye kubera Hotel Rwanda.
Ku wa Gatanu nibwo Perezida wa Repubulika ya Demokarasi ya Congo, aho iyi mitwe yose yabonye urubuga rwo gucura imigambi yayo, Felix Tshisekedi, yatangarije Inteko Ishinga amategeko ko mu bikorwa byo kurwanya imitwe yitwaje intwaro ikorera muri icyo gihugu, ingabo z’igihugu zimaze gufata abarwanyi 1712 b’umutwe wa CNRD.
Yavuze ko ubwo yageraga ku butegetsi, ibice bitandukanye by’igihugu byari byugarijwe n’ibikorwa by’imitwe yitwaje intwaro, ariko uyu munsi, kubera guhamagararira iyi mitwe gushyira intwaro hasi n’ibikorwa bya FARDC, amahoro amaze kugaruka muri Kasai, ndetse no muri Tanganyika ni mu gihe cya vuba.
Gusa ngo ikibazo gikomeye gisigaye mu majyaruguru mu bice bya Beni na Butembo, muri Ituri, mu bice bya Minembwe, Uvira, Baraka na Fizi, Shabunda na Kalehe.
Yakomeje ati “Ku baturuka Kalehe, ndashaka gushimira ingabo zacu zimaze gusenya 95% by’ibirindiro by’umutwe witwaje intwaro wa CNRD, aho abarenga 1712 bafashwe, barimo 245 bitwaje intwaro n’abayobozi 10 mu bya politiki b’uwo mutwe w’abagizi ba nabi.”
Yashimangiye ko ibikorwa Guverinoma ye yatangije byo gutsinsura imitwe yitwaje intwaro bidateze guhagarara, kugeza igihe iyi mitwe izavira burundu ku butaka bw’igihugu.
",https://m.igihe.com/politiki/amakuru/article/2019-umwaka-w-amarira-n-imiborogo-mu-birindiro-by-abarwanya-u-rwanda,Politics
U Burusiya n’u Bufaransa mu ihangana ryeruye ryo kwigarurira Centrafrique,"Centrafrique ni igihugu cyakunze kugaragra nk’ikidashamaje cyane ibihugu bikomeye nubwo gifite umutungo kamere nka diyama, zahabu na Uranium. Nubwo kandi gifite ubutunzi kamere bwinshi, nacyo ubwacyo nta bushobozi gifite bwo kububyaza umusaruro.
Centrafrique ni igihugu cyakunze kugaragra nk’ikidashamaje cyane ibihugu bikomeye nubwo gifite umutungo kamere nka diyama, zahabu na Uranium. Nubwo kandi gifite ubutunzi kamere bwinshi, nacyo ubwacyo nta bushobozi gifite bwo kububyaza umusaruro.
Ni igihugu cyaranzwe n’intambara z’urudaca kuva cyabona ubwigenge. Inshuro nyinshi cyakunze kubaho ku nkunga y’igisirikare cy’amahanga.
Igihugu cyadutsemo imvururu mu 2012 zasize ibihumbi by’abaturage bishwe, abasaga miliyoni bava mu byabo. Izo mvururu zaturutse ku nyeshyamba ziyitirira kuba izo mu idini ya Islam, Séléka n’iz’abakirisitu ziyise anti Balaka.
Muri Gashyantare 2019 i Khartoum, Leta yasinye amasezerano n’imitwe 14 y’inyeshyamba, bitanga agahenge ariko ntibyahagaritse ibitero n’ubwicanyi bikozwe na bamwe.
Muri iyi myaka ishize, icyo gihugu cyabengutswe n’ibihugu bikomeye by’umwihariko u Bufaransa bwabanye nacyo kuva mu bukoloni n’u Burusiya buje vuba.
Ihangana ry’u Burusiya n’u Bufaransa muri Centrafrique
Mu Ugushyingo 2017, Loni yakuriyeho u Burusiya ibihano ku kugurisha intwaro muri Centrafrique maze icyo gihugu gitangira kugurishayo intwaro nto. Guhera ubwo u Burusiya bwatangiye kwiyegereza icyo gihugu mu bya gisirikare kugeza aho bwanatanze umujyanama wihariye mu by’umutekano wa Perezida Faustin-Archange Touadéra.
Mu majyepfo ashyira uburengerazuba bw’Umurwa Mukuru Bangui, hashinzwe ikigo cy’imyitozo ya gisirikare aho abasirikare ba Centrafrique batozwa n’Abarusiya ari naho hafatwa nk’ibirindiro bikuru bya gisirikare.
U Burusiya ni nabwo bwagize uruhare mu isinywa ry’amasezerano y’amahoro aherutse hagati ya Leta n’imitwe 14 y’inyeshyamba. Uko kwiyegereza Centrafrique k’u Burusiya ntikwashimishije na gato u Bufaransa, bwabaye muri icyo gihugu guhera mu bihe by’ubukoloni.
U Bufaransa, umutware ushaje
Mu gihe cy’ubukoloni, hari igice cyiswe Ubangi-Shari cyahoze mu cyitwaga Afrique-Équatoriale française, igice kirimo ibihugu nka Tchad, Gabon na Congo cyakolonizwaga n’u Bufaransa.
Icyo gice cyaje kujya kuri Centrafrique. Muri icyo gihe, ubutegetsi bw’u Bufaransa muri Ubangi-Shari bwaranzwe no gusahura bujyana mu Bufaransa, gufata nabi abaturage no kwica bamwe mu baturage.
Ibyo byatumye abaturage binubira u Bufaransa. Icyakora na nyuma y’ubukoloni, u Bufaransa bwakomeje kugira ijambo rikomeye ku butegetsi bwa Centrafrique ariko abaturage basa nk’abatabyishimiye.
Uruhare rw’u Bufaransa rwakomeje guhamya ibirindiro ndetse hafi buri muyobozi wese wayoboye Centrafrique yajyagaho ku ihirikwa ry’ubutegetsi ryagizwemo uruhare n’u Bufaransa.
Urugero nka François Bozizé yagiye ku butegetsi mu 2003 ku ihirikwa ry’ubutegetsi ryateguwe n’u Bufaransa. Icyo gihe u Bufaransa bwabonaga uwari perezida, Ange-Félix Patassé atangiye kubatera umugongo.
Ibintu byatangiye guhinduka mu 2013 ubwo Centrafrique yabonaga Perezida mushya, Michel Djotodia wari uyoboye inyeshyamba za Séléka zahiritse Bozizé nyuma yo gusinyana amasezerano akanga kuyashyira mu bikorwa.
Djotodia ni we Perezida wa mbere Centrafrique yagize nta ruhare rugaragara rw’u Bufaransa mu kujyaho kwe.
Djotodia amaze kujya ku butegetsi, bamwe mu ngabo ze za Séléka batangiye kugenda bica abaturage hirya no hino mu gihugu cyane cyane abakirisitu. Byabaye ikibazo gikomeye Perezida ananirwa kubihagarika, afata umwanzuro wo gusesa Séléka nubwo nabyo bisa nk’ibitarahise bitanga umusaruro.
Mu Ukuboza 2013, ubugizi bwa nabi muri Centrafrique bwari bumaze gukaza umurego, inyeshyambva za Séléka zibasiye abakirisitu, n’inyeshyamba z’abakirisitu, anti –Balaka zibasiye abaturage b’abayisilamu ku buryo Umuryango w’Abibumbye wagize impungenge ko bishobora kuba Jenoside.
Akanama ka Loni gashinzwe umutekano kahise kemeza kohereza ingabo muri icyo gihugu mu butumwa bw’amahoro bwiswe MISCA. Nubwo Loni yari yemeje ko ingabo zijya muri ubwo butumwa ziba izo ku mugabane wa Afurika, u Bufaransa bwasabye ko bwajya gutanga ubufasha bw’igihe gito, bwiswe Operation Sangaris.
Abasesenguzi bavuga ko kugaruka k’u Bufaransa atari impuhwe nyinshi bwari bufitiye Centrafrique ahubwo ari ukwisubiza ijambo ryabwo muri icyo gihugu cyagendaga ritakara.
Ubufasha bw’u Bufaransa ntacyo bwakoze ngo buhagarike ubugizi bwa nabi nubwo bwari buri gushora amafaranga menshi muri icyo gikorwa, na nyuma y’aho Perezida Djotodia avuye ku butegetsi. Isura y’u Bufaransa muri icyo gihugu yarushijeho guhindana ubwo hasokaga raporo ivuga ko ingabo z’u Bufaransa zafashe abagore n’abakobwa ku ngufu muri Centrafrique.
Muri Gashyantare 2016, hatowe Perezida mushya Faustin-Archange Touadéra, u Bufaransa buvana ingabo zabwo muri icyo gihugu zisimburwa n’iz’Umuryango w’Abibumbye, mu butumwa bwiswe MINUSCA.
Mu gihe ingabo z’u Bufaransa zari zivuye muri Centrafrique, u Burusiya bwabonye icyuho, butangira gufasha no gutera inkunga igisirikare na Leta ya Centrafrique.
Nyuma y’uko ingabo z’u Bufaransa ziviriye muri icyo gihugu mu 2016, Perezida Touadéra wari ukimara gutorwa yabonye ko byaba byiza ashatse ikindi gihugu gikomeye yishingikiriza.
U Bufaransa n’ibindi bihugu by’i Burayi byatangiye gukemanga ubufasha bw’u Burusiya, nubwo icyo gihugu cyo kivuga ko kirajwe ishinga no kugarura amahoro, ibindi bihugu bisanga ari uburyo bwo kugira ijambo rinini mu bihugu cyane ibya Afurika.
Bamwe bakeka ko u Burusiya bufasha icyo gihugu mu bya gisirikare ngo buhabwe umutungo kamere urimo amabuye y’agaciro yifashishwa mu gukora ibyuma by’ikoranabuhanga. Mu by’ukuri amasezerano ari hagati y’u Burusiya na Centrafrique ntarashyirwa ahagaragara ari nabyo bitera inkeke u Bufaransa, u Burayi na Leta Zunze Ubumwe za Amerika.
Ikirushaho gutera inkeke ibi bihugu, ni uko u Burusiya bwaje muri Centrafrique no mu buryo bw’abikorera. Byinshi mu bigo bicunga umutekano bituruka mu Burusiya, nk’icyizwi cyane cyitwa Wagner Group.
Bivugwa ko kandi u Burusiya bwabonye amasezerano atandukanye yo gucukura diyama na zahabu mu bice bigenzurwa n’inyeshyamba ari nabyo byatumye bwinjira mu bikorwa byo guhuza impande zitavuga rumwe.
Mu 2018, u Burusiya bwagoganye n’Umuryango wa Afurika Yunze Ubumwe mu guhuza impande zitavuga rumwe. U Burusiya bwashakaga guhuza izo mpande mu buryo bwabwo mu gihe Afurika Yunze Ubumwe nayo yashakaga kubikora ukwayo. Iyo migirire y’u Burusiya yamaganywe cyane n’ibihugu by’amahanga birimo u Burayi na Amerika.
Icyakora, Afurika Yunze Ubumwe yaje kubasha kwiyegurira ubwo buhuza bw’u Burusiya ari nabyo byabyaye amasezerano y’amahoro yo muri Gashyantare 2019. Bamwe mu bayobozi b’imitwe y’inyeshyamba bahawe ubuyobozi muri Guverinoma nubwo bitahagaritse ubugizi bwa nabi nkuko byari byitezwe.
Abaturage benshi ba Centrafrique bishimira icyemezo Perezida wabo yafashe, cyo kwigizayo u Bufaransa bwaranzwe no gutoba icyo gihugu kuva kibonye ubwigenge. Icyakora, ntibashimishijwe n’uburyo amasezerano ya Khartoum yagenze kuko ubutabera bwaguranywe amahoro nayo batarabona neza kugeza ubu.
Ni ukuvuga ko abaturage basanga aho guhana abo bari mu mitwe y’inyeshyamba bishe ibihumbi by’abaturage, bagororewe imyanya muri Leta.
Uko kwinjira k’u Burusiya muri iki gihugu kandi byaciyemo ibice abari muri Leta kuko hari abiyumva ku ruhande rw’Abafaransa n’abandi biyumva ku ruhande rw’Abarusiya.
Perezida wa Centrafrique ubwo yahuraga na Vladmir Putin w’u Burusiya mu Ukwakira uyu mwaka yavuze ko bakeneye inkunga nyinshi ya gisirikare ivuye ku Barusiya.
Yagize ati “Hakenewe intwaro zikomeye ngo tugire igisirikare gihamye. Twizeye ko abafatanyabikorwa bacu b’Abarusiya bazaduha intwaro nini, imodoka z’intambara, imbunda zikomeye n’izindi ntwaro zizadufasha kugira ubushobozi mu by’ingabo n’umutekano.”
Icyakora ntabwo u Burusiya burabasha kwirukana burundu u Bufaransa muri Centrafrique. Hari agatsinda gato k’abasirikare b’u Bufaransa gafatanya n’ingabo za Centrafrique kurinda ikibuga cy’indege. Iki gihugu kandi cyiracyatanga ubufasha ku ngabo za Loni ziri mu butumwa bw’amahoro muri Centrafrique.
Icyo gihugu kandi ifaranga bakoresha ni iry’ibihugu byahoze bikolonijwe n’u Bufaransa, CFA, n’amadevize menshi y’icyo gihugu ari muri Banki Nkuru y’u Bufaransa.
U Burusiya n’u Bufaransa bisa n’ibyatangiye no guhangana mu itangazamakuru. Nko muri Kamena 2019, Ibiro Ntaramakuru by’Abarusiya byatangaje ko abanyamakuru batatu b’Abarusiya bishwe umwaka ushize bari muri Centrafrique bigizwemo uruhare n’intasi z’u Bufaransa.
Icyakora nubwo ibihugu byombi bigihataniye ubutware muri Centrafrique, imvururu zo ntizahagaze ndetse uko guhangana gushobora gusubiza ibintu irudubi, hakaduka izindi nyeshyamba zishamikiye ku kutumvikana kwabyo cyangwa kimwe kikaba cyatera inkunga imitwe y’inyeshyamba kigamije kwirukana ikindi.
",https://m.igihe.com/politiki/article/u-burusiya-n-u-bufaransa-mu-ihangana-ryeruye-ryo-kwegukana-centrafrique,Politics
Kuryumaho k’u Bubiligi kuri Twagiramungu uhamagarira abantu kujya mu mutwe w’iterabwoba kwamaganiwe kure,"Hanze aha benshi bakomeje kwamagana bikomeye uburyo Guverinoma y’u Bubiligi icumbikiye Faustin Twagiramungu n’inzego z’umutekano z’icyo gihugu bikomeje kuruca bikarumira nyuma y’aho uyu mukambwe agaragaye ari kuvuga amagambo akangurira abanyarwanda kuyoboka umutwe w’iterabwoba FLN ndetse anabasaba kurwanya leta y’u Rwanda hifashishijwe intwaro n’ibindi bikorwa by’ubugizi bwa nabi.
Hanze aha benshi bakomeje kwamagana bikomeye uburyo Guverinoma y’u Bubiligi icumbikiye Faustin Twagiramungu n’inzego z’umutekano z’icyo gihugu bikomeje kuruca bikarumira nyuma y’aho uyu mukambwe agaragaye ari kuvuga amagambo akangurira abanyarwanda kuyoboka umutwe w’iterabwoba FLN ndetse anabasaba kurwanya leta y’u Rwanda hifashishijwe intwaro n’ibindi bikorwa by’ubugizi bwa nabi.
Si ubwa mbere Twagiramungu atangaje amagambo atavugwaho rumwe bigatera benshi kumwamaganira kure kuko n’umwaka ushize yagiye kuri Twitter yandika ko Jenoside mu Rwanda yakozwe na FPR hamwe n’Ingabo zari iza FAR. Icyo gihe yokejwe igitutu ku mbuga nkoranyambaga biratinda.
Ubushinjacyaha bw’u Rwanda nabwo icyo gihe bwatangaje ko bwiteguye gukora iperereza ku magambo ya Faustin Twagiramungu uba mu buhungiro mu Bubiligi, kuko ashobora kuba agize ibyaha byo gupfobya Jenoside.
Muri Kamena uyu mwaka, Twagiramungu w’imyaka 74 yinjiye ku mugaragaro mu ihuriro MRCD riyobowe na Paul Rusesabagina, mu bufatanye bwiswe ubwo guhuza imbaraga mu kurwanya ubutegetsi bw’u Rwanda, hakoreshejwe inzira zose.
Iryo huriro rishamikiyeho umutwe w’inyeshyamba wa FLN wagiye wigamba inshuro nyinshi kugaba ibitero by’iterabwoba ku baturage mu Ntara y’Amajyepfo n’Iburengerazuba bigahitana bamwe. FLN kandi irimo abahoze muri FDLR, biganjemo abasize bakoze Jenoside yakorewe Abatutsi.
Twagiramungu yahise agirwa Visi Perezida wa MRCD aba n’umuvugizi wayo.
Ku mbuga nkoranyambaga guhera kuri iki cyumweru, hatangiye gukwirakwiza igice cy’amashusho agize ikiganiro Twagiramungu yagiranye na bimwe mu binyamakuru bishamikiye ku barwanya Leta y’u Rwanda baba mu mahanga.
Ni amashusho arimo amagambo akarishye, ahamagarira abanyarwanda kwinjira mu mutwe wa FLN.
Umunyamakuru yumvikana abaza Twagiramungu ati “Ubwo murasaba abanyarwanda gusanga FLN ngo nabo bajye kurwana?”
Twagiramungu yamusubije agira ati “Cyane. Ndabivuga ndanguruye ijwi cyane. Ntabwo dushobora gupfa nk’ibimonyo. Yafashe intwaro azifatishije amaboko abiri, twe tuzazifatisha amaboko abiri twongereho ahari n’izindi ngufu.”
Mu bagaragaje ko Twagiramungu akabije kurengera, ku isonga harimo Umunyambaganga wa Leta muri Minisiteri y’Ububanyi n’Amahanga, Amb Olivier Nduhungirehe.
Abinyujije kuri Twitter yagize ati “Ntabwo bikwiriye kubona umuntu utuye ku butaka bw’u Bubiligi ahamagarira ku mugaragaro abanyarwanda kwinjira mu mutwe witwaje intwaro uri guteza umutekano muri RDC no mu karere.”
""Journalist: So, you urge Rwandans to join FLN [armed group in eastern DRC] & to fight?@FTwagiramungu: Absolutely!""
It's unacceptable to see a Belgian resident openly calling, from the Belgian territory, Rwandans to join an armed group that is destabilising #DRC & the region. https://t.co/BYQWTJMmQV
— Amb. Olivier J.P. Nduhungirehe (@onduhungirehe) December 1, 2019
Ubwo butumwa bwa Nduhungirehe bwakurikiwe n’ubundi butandukanye, bwose busaba Guverinoma y’u Bubiligi gufata Twagiramungu amagambo avuga akayasobanura imbere y’ubutabera.
Umuyobozi mu Rwego rw’Igihugu rw’Imiyoborere (RGB) Ushinzwe Imitwe ya Politiki n’Imiryango Itari iya Leta, Justus Kangwagye yagize ati “Kwita kuri ibi cyangwa kutabyitaho k’u Bubiligi, nibyo bizagaragaza aho buhagaze.”
Uwitwa Jules Kayitsinga yagize ati “Ariko ko avugira i Bruxelles, naze ajye gufata iyo mbunda maze arebe uko bamubagira ibisiga dayimoni ze zikagenda zigiye dore ko bizi gushukana gusa byo byibereye i Burayi. Uyu Twagiramungu akwiriye gutabwa muri yombi sinzi icyo Guverinoma y’u Bubiligi itegereje.”
Kanangire Christian na we akoresheje Twitter, yavuze ko bibabaje kuba Twagiramungu akomeje kuvuga amagambo nk’ayo, ubutegetsi bw’u Bubiligi abamo bwicecekeye.
Yagize ati “Minisiteri y’ububanyi n’amahanga y’u Bubiligi yaba izi ko umuturage wabo Faustin Twagiramungu ari guhamagarira abantu kujya mu bikorwa bihungabanya umutekano w’u Rwanda? Byaba se byemewe n’amategeko y’u Bubiligi? Amaze igihe kinini mu bikorwa bigamije guhungabanya u Rwanda ariko ntabibazwe na Guverinoma y’u Bubiligi n’inzego zishinzwe umutekano.”
Damien Nkaka we yavuze ko biteye isoni ku muntu nka Twagiramungu, ushuka urubyiruko kureka gukora ibiteza imbere igihugu ngo bajye mi ishyamba, mu gihe abana be bo bameze neza.
Ati “Umukuru mubi Rukokoma! Wiyemeje gushora urubyiruko mu ntambara wigaramiye i Burayi! Ngaho rero murusome urwo mwashigishe! Ikibabaza ni abo mushora mu ntambara abanyu biga za Burayi za Amerika, abandi mubakiniraho Politiki y’amabwa.”
Si ubwa mbere abanyarwanda bagaragaje ko u Bubiligi busa nk’ubwabaye ikibuga cy’abategura ibikorwa bigamije guhungabanya umutekano w’u Rwanda. Icyo gihugu cyavuzweho kenshi kwemerera bamwe mu banyarwanda bahaba kujya gusura no gukora ubukangurambaga bugamije inkunga zo gufasha imitwe y’iterabwoba n’indi ifite intego yo guhirika ubutegetsi bw’u Rwanda ku mbaraga.
Ku bijyanye n’ibyo Twagiramungu ashinjwa, mu gitabo cy’amategeko ahana ibyaha mu Rwanda, ingingo ya 200 ivuga ko umuntu wese urema umutwe w’ingabo utemewe, ushishikariza abandi kuwujyamo, utuma uremwa cyangwa ugirana amasezerano na wo, abikoresheje impano, igihembo, iterabwoba, igitugu cyangwa kwizezwa izindi nyungu abigirira gushyigikira igitero cy’intambara cy’ingabo zindi zitari izemewe z’igihugu aba akoze icyaha. Iyo abihamijwe n’urukiko, ahanishwa igifungo kitari munsi y’imyaka icumi (ariko kitarenze imyaka cumi n’itanu.
Ingingo ya 204 ivuga ko umuntu wese, mu ruhame, ukoresha imvugo, inyandiko z’ubwoko bwose, amashusho cyangwa ibimenyetso by’amoko yose, bimanitswe, bitanzwe, biguzwe cyangwa bigurishijwe cyangwa bitangajwe mu bundi buryo bwose, uwangisha rubanda ubutegetsi buriho, utera imvururu mu baturage ashaka ko basubiranamo cyangwa utera rubanda intugunda ashaka kubyutsa imidugararo muri Repubulika y’u Rwanda, aba akoze icyaha. Iyo abihamijwe n’urukiko, ahanishwa igifungo kitari munsi y’imyaka icumi ariko kitarenze imyaka cumi n’itanu.
Twagiramungu yabaye Minisitiri w’Intebe w’u Rwanda nyuma ya Jenoside yakorewe Abatutsi, ageza mu 1995 ubwo yeguraga. Yahungiye mu Bubiligi agaruka mu 2003 aje kwiyamamariza umwanya w’Umukuru w’Igihugu nk’umukandida wigenga, gusa aza gutsindwa aho yagize amajwi 3.62% mu gihe Perezida Paul Kagame yagize 95.0%.
Is the @BelgiumMFA aware of their citizen @FTwagiramungu inviting people to engage in acts of destabilizing #Rwanda? Is it something acceptable and in line with the law in #Belgium?
— kanangire Christian (@kanangire) December 1, 2019
His unlawful acts against #Rwanda have been going on and unquestioned by the Belgian Government and security organs for a long time now. Wonder of this suggests any kind of conspiracy from officials in #Belgium. It has crossed the limits.
— kanangire Christian (@kanangire) December 1, 2019
They call democracy and freedom when it concerns African countries and terrorism when it targets European countries.
— Gasana (@Gasana45957520) December 1, 2019
En effet! Ça donne un goût amer le fait d'observer à quel point Mr @FTwagiramungu...tous ces négationnistes et criminels, répendre leur idéologie révisionniste et génocidaire tranquillement en #Belgique ...dans le monde entier d'ailleurs. Vive le #Rwanda et sa détermination!
— Afazari Dancilla (@Afazar1) December 1, 2019
Ariko ko avugira I buruseli naze ajye gufata iyo mbunda maze arebe uko bamubagira ibisiga ses demons zikagenda zigiye le con bizi gushukana gusa byo byibereye I burayi
— jules kayitsinga (@zalaskay84) December 1, 2019
Umukuru mubi RUKOKOMA! Wiyemeje gushora urubyiruko muntambara wigaramiye Iburayi! Ngoho rero murusome urwo mwashigishe! Ikibabaza nabo mushora muntambara abanyu biga zaburayi za America abandi mubakiniraho POLITIQUE yamabwa!
— damien (@damiennkaka) December 1, 2019
Ariko murasetsa! Think beyond, igisaza kirakora mobilisation kugirango inkunga ikomeze itangwe kitazicwa ninzara.nti murora uko kireba? 😨😨ibigoryi nibyo gishuka.
— Nelson (@Nshogozabahizi2) December 2, 2019
@vumbiu95 @onduhungirehe Attention or Inattention to this is a litmus test to #Belgian #RuleOfLaw
— Justus KANGWAGYE (@JKangwagye) December 2, 2019
",https://m.igihe.com/politiki/article/kuryumaho-k-u-bubiligi-kuri-twagiramungu-uhamagarira-abantu-kujya-mu-mutwe-w,Politics
"Besigye yahakanye ibyo guhura na Perezida Kagame, anavuga ku bibazo by’u Rwanda na Uganda","Kizza Besigye yabeshyuje amakuru yakwirakwijwe na leta Uganda ko muri Nzeri yahuriye na Perezida Kagame muri Leta Zunze Ubumwe za Amerika, avuga ko uwo muhuro utigeze ubaho, gusa ko nubwo yagira abayobozi ahura nabo bitageze aha Museveni wahuye n’abakuriye umutwe w’iterabwoba ushaka guhungabanya umutekano w’u Rwanda.
Kizza Besigye yabeshyuje amakuru yakwirakwijwe na leta Uganda ko muri Nzeri yahuriye na Perezida Kagame muri Leta Zunze Ubumwe za Amerika, avuga ko uwo muhuro utigeze ubaho, gusa ko nubwo yagira abayobozi ahura nabo bitageze aha Museveni wahuye n’abakuriye umutwe w’iterabwoba ushaka guhungabanya umutekano w’u Rwanda.
Kizza Besigye yabigarutseho mu kiganiro yagiranye n’ikinyamakuru The East African, aho yavuze ku ngingo zitandukanye zirimo politiki mu gihugu cye.
Ku wa 28 Nzeri ikinyamakuru cya Guverinoma ya Uganda The New Vision, cyatangaje inkuru yari ifite umutwe ugira uti “Besigye na Kagame bahuriye muri USA.”
Inkuru y’uguhura kwa Perezida Kagame na Museveni yashoboraga guhabwa uburemere idakwiye bijyanye n’uburyo Col (Rtd) Dr Kizza Besigye, akunze guhangana na Museveni mu buryo bweruye ariko akoresheje ishyaka rya politiki ryemewe, mu gihe u Rwanda rushinja Museveni gushyigikira imitwe y’iterabwoba igamije guhungabanya umutekano warwo.
Besigye yabajijwe ku byavuzwe ku guhura kwe na Perezida Kagame, niba koko byarabayeho nibyo baba baraganiriye. Mu gusubiza, yabihakanye yivuye inyuma anashimangira ko nta na gahunda yo guhura ihari.
Ati “Ntabwo nigeze mpura na Perezida Kagame, ndetse nta na gahunda yo guhura nawe. Ubwo mperuka mu Rwanda ni igihe Gen Fred Rwigema yari agiye gushyingurwa mu cyubahiro mu 1995.”
Besigye yavuze ko “mu bigaragara hari intambara hagati ya Uganda n’u Rwanda” gusa ashimangira ko abona nta nyungu u Rwanda rwagira mu kurwana n’iki gihugu cy’igituranyi.
Yakomeje agira ati “ Museveni yemeye ko yahuye ku mpamvu zitandukanye n’abayobozi b’umutwe witwaje intwaro ushaka guhungabanya u Rwanda.”
“Ntabwo ntekereza ko u Rwanda rushaka kurwana na Uganda, kuko kurwana na Uganda bizasubiza inyuma u Rwanda mu ngeri nyinshi. Uyu mubano w’imbeba n’injangwe ukwiriye kubonwa guhera mu myaka y’ishingwa rya FPR ubwo Museveni yayifataga nk’uburyo bwe bwo kwagura ubutegetsi.”
Besigye yavuze ko kuba Uganda ivuga ko yagiranye ibiganiro na Perezida Kagame ari uburyo bwo gushaka kuyobya uburari ku bibazo bihari iki gihugu gikwiye gukemura.
Ati “Nk’uko tujya tubivuga mu rurimi rwa gisirikare, ubu bari gushyira imbere intwaro z’ubwirinzi, mu kuvuga ko Besigye yahuye na Kagame. Ariko niyo nza kuba ndi uhura na Kagame, ntabwo ndi umuntu urwanya leta nkoresheje intwaro. Ndi umuyobozi wemewe. Mfite uburenganzira bwose bwo guhura n’abayobozi bo mu karere kacu, yaba abo mu Rwanda, Kenya cyangwa se ikindi gihugu.”
“Umuryango wa Afurika y’Iburasirazuba Museveni yiyita ko ahagazeho, ni ubufatanye hagati y’abaturage bo mu bihugu biwugiye, ntabwo ari ingoma y’ubutegetsi bwawo.”
Aya makuru yo guhura kwa Besigye na Kagame yakwirakwijwe na Uganda, akijya hanze yamaganywe n’abayobozi batandukanye b’u Rwanda barimo Umunyamabanga wa Leta muri Minisiteri y’Ububanyi n’Amahanga, Olivier Nduhungirehe, na Ambasade y’u Rwanda muri Uganda.
Umunyamabanga wa Leta muri Minisiteri y’Ububanyi n’Amahanga, Nduhungirehe Olivier, yavuze ko ko inkuru z’uko guhura ari impuha.
Ati “Ibi ni bimwe mu binyoma n’icengezamatwara ribi komisiyo ihuriweho yashyizweho n’amasezerano ya Luanda hagati y’u Rwanda na Uganda yiyemeje guhagarika!”
Uwo wari umwe mu myanzuro y’inama ya mbere yahuje intumwa z’u Rwanda na Uganda hari n’abahuza bo muri Repubulika ya Demokarasi ya Congo na Angola, yabereye muri Minisiteri y’Ububanyi n’amahanga y’u Rwanda ku wa 16 Nzeri 2019.
Haganirwaga ku ishyirwa mu bikorwa ry’amasezerano yasinywe hagati ya Uganda n’u Rwanda, i Luanda muri Angola ku wa 21 Kanama.
Umwanzuro wavugaga ko ibihugu byombi ""byemeranyije guhagarika icengezamatwara iryo ari ryo ryose ribangamiye kimwe muri ibi bihugu, ryaba irinyuzwa mu bitangazamakuru byemewe cyangwa imbuga nkoranyambaga.""
Ambasade y’u Rwanda muri Uganda nayo yavuze ko gukwiza amakuru nk’aya “bigomba guhagarara”, kuko “amasezerano ya Luanda adashobora gushyirwa mu bikorwa hakiri icengezamatwara nk’iri.”
Fake news @newvisionwire!
This is the kind of lies and negative propaganda that the Ad Hoc Commission of the #Luanda Memorandum of Understanding between #Rwanda and #Uganda committed to stop! https://t.co/wYTgPz4PzR
— Amb. Olivier Nduhungirehe (@onduhungirehe) September 28, 2019
Fake news @newvisionwire @rkabushenga
The Ad Hoc Commission of the #Luanda Memorandum of Understanding between #Rwanda and #Uganda can not be implemented with such negative propaganda, it must stop. pic.twitter.com/4e1G9porja
— Rwanda in Uganda (@RwandainUganda) September 28, 2019
",https://m.igihe.com/politiki/article/besigye-yahakanye-ibyo-guhura-na-perezida-kagame-anavuga-ku-bibazo-by-u-rwanda,Politics
U Rwanda rwasabye Uganda guhindura itariki y’ibiganiro ku mubano w’ibihugu byombi,"Guverinoma y’u Rwanda yandikiye iya Uganda iyisaba ko ibiganiro ku iyubahirizwa ry’amasezerabo yashyiriweho umukono i Luanda muri Angola byagombaga kubera i Kampala muri Uganda ku wa 18 uku kwezi bisubikwa.
Guverinoma y’u Rwanda yandikiye iya Uganda iyisaba ko ibiganiro ku iyubahirizwa ry’amasezerabo yashyiriweho umukono i Luanda muri Angola byagombaga kubera i Kampala muri Uganda ku wa 18 uku kwezi bisubikwa.
Ibaruwa isaba isubikwa ry’ibi biganiro byagombaga kuba ku nshuro ya kabiri nyuma y’ibiheruka kubera i Kigali ku wa 16 Nzeri, yatanzwe na Ambasade y’u Rwanda muri iki gihugu kuri uyu wa Kane.
Ni inama ya kabiri irimo gutegurwa ya komisiyo ihuriweho y’u Rwanda na Uganda yashyizweho n’amasezerano hagati ya Perezida Paul Kagame na Yoweri Museveni basinyiye i Luanda muri Angola, ku wa 21 Kanama, agamije guhosha ubwumvikane buke bumaze iminsi hagati y’ibihugu byombi.
Umunyamabanga wa Leta muri Minisiteri y’Ububanyi n’Amahanga, Amb. Nduhungirehe Olivier, yabwiye IGIHE ko u Rwanda rwandikiye Uganda rusaba ko ibiganiro byari biteganyijwe ku wa mbere w’icyumweru gitaha bisubikwa kubera ko abari kuzaruhagarira bafite izindi nshingano bazaba barimo.
Ati “Twasabye ko iyi nama isubikwa kubera ko bamwe mu bagize itsinda ryacu bagombaga kujya Kampala [mu biganiro] batari kuboneka kubera izindi nshingano bafite.”
Amb. Nduhungirehe utavuze byinshi kuri izo nshingano, yavuze ko ibaruwa imenyesha izo mpinduka u Rwanda rwayohereje mu gitindo cyo ku wa 14 Ugushyingo, runasaba Uganda yari kuzakira abazitabira kurumenyesha indi tariki ikaganirwaho.
Ati “Twanasabye Guverinoma ya Uganda kutumenyesha indi tariki twakumvikanaho kugira ngo iyo nama iterane. Twabandikiye ejo mu gitondo, turacyategereje.”
Umuvugizi wa Guverinoma, Ofwono Opondo, yanditse kuri Twitter yemeza ko babimenyeshejwe kandi ‘u Rwanda nirwo rwasabye ko bisubikwa, itariki nshya izatangazwa’.
Izi mpinduka zibaye nyuma y’uko ubutumire Uganda yaheruka guha u Rwanda kuri iyi nama yifuzaga ko iba ku wa 13 Ugushyingo bwabanje gutangazwa n’ikinyamakuru Chimpreports cyo muri Uganda u Rwanda rutaramenyeshwa, ibintu Amb. Nduhungirehe yavuze ko bitangaje.
Icyo gihe yanditse kuri Twitter ati “Biratangaje kumenyera ibi mu binyamakuru byo muri Uganda. Ntabwo u Rwanda rwigeze ruganirizwa ku itariki iyo ari yo yose, kandi yaba Minisiteri y’Ububanyi n’Amahanga y’u Rwanda cyangwa Ambasade y’u Rwanda muri Uganda, nta wakiriye ubwo butumire.”
Ibibazo hagati y’ibihugu byombi byafashe indi ntera ubwo mu myaka ibiri ishize Abanyarwanda batangiye gufatirwa muri Uganda bagakorerwa iyicarubozo, abandi bagafungwa mu buryo bunyuranyije n’amategeko, bashinjwa kuba intasi z’u Rwanda.
Icyo kibazo cyiyongereyeho kubangamira ubucuruzi bw’Abanyarwanda muri Uganda, ndetse Uganda ishinjwa gutera inkunga imitwe yitwaje intwaro igamije guhungabanya umutekano w’u Rwanda. Ni impamvu zatumye u Rwanda rugira inama abaturage barwo yo ""kutajya muri Uganda.""
Mu nama ya mbere, u Rwanda rwahaye Uganda urutonde rw’Abanyarwanda bafungiwe muri icyo gihugu, yemera kugenzura ayo makuru hagamijwe ko abari kuri urwo rutonde banyuzwa mu nzira zigenwa n’ubutabera, no kurekura abo bizagaragara ko nta bimenyetso bihari cyangwa ibyaha bakurikiranwaho.
Ibiganiro bitegerejwe kubera muri Uganda bizibanda ku kureba niba ibyaganiriweho mu nama ya mbere birimo kubahirizwa uko bikwiye.
",https://m.igihe.com/politiki/article/u-rwanda-rwasabye-uganda-guhindura-itariki-y-ibiganiro-ku-mubano-w-ibihugu,Politics
"Minisiteri eshanu, Perezida w’imitwe yombi y’Inteko: Biruta, Umunyapolitiki wadomye mu mfuruka zose","22 na 23, niyo mibare y’ingenzi isobanura urugendo rwa Dr Vincent Biruta muri politiki y’u Rwanda. Ni we muntu umaze igihe kinini muri Guverinoma y’u Rwanda kurusha abandi bose bayirimo uyu munsi kuko yayinjiyemo bwa mbere mu 1997 nka Minisitiri w’Ubuzima, bisobanuye ko amaze imyaka 22 ayikandagiyemo ndetse ni Minisitiri w’Ububanyi n’Amahanga wa 23 w’u Rwanda kuva rwabona ubwigenge.
22 na 23, niyo mibare y’ingenzi isobanura urugendo rwa Dr Vincent Biruta muri politiki y’u Rwanda. Ni we muntu umaze igihe kinini muri Guverinoma y’u Rwanda kurusha abandi bose bayirimo uyu munsi kuko yayinjiyemo bwa mbere mu 1997 nka Minisitiri w’Ubuzima, bisobanuye ko amaze imyaka 22 ayikandagiyemo ndetse ni Minisitiri w’Ububanyi n’Amahanga wa 23 w’u Rwanda kuva rwabona ubwigenge.
Ni umwe mu bagabo bayoboye mu nzego zitandukanye kandi zikomeye mu gihugu, kuko usibye kuba Minisitiri, yicaye mu mwanya wa kabiri ukomeye mu gihugu, aho yari Perezida wa Sena mu gihe cy’imyaka umunani.
Ni umugabo wubatse amateka kuva kera, kuko yize ibijyanye n’ubuganga ndetse abikora mu bihe u Rwanda rwari rukomerewe, aho yatanze umusanzu ukomeye mu kuvura Ingabo za RPA zari muri CND mu gihe we n’umuryango we bari bahahungiye.
Afite ubunararibonye muri politiki y’u Rwanda
Dr Biruta usanzwe ari Perezida w’ishyaka rya PSD, amaze kuyobora Minisiteri eshanu kandi zifite inshingano zitandukanye, ndetse zinahabanye gusa zihuriye ku kubaka u Rwanda.
Kuva mu 1997 kugera mu 1999, yinjiye muri Guverinoma nka Minisitiri w’Ubuzima, nyuma yaho amara umwaka umwe [kugera mu 2000] ari Minisitiri w’Imirimo rusange, gutwara abantu n’itumanaho.
Yayoboye kandi Inteko Ishinga Amategeko mu gihe cy’inzibacyuho mu myaka itatu hagati ya 2000 na 2003, aho yavuye aba Perezida wa Sena kugera mu 2011.
Mu Ukuboza 2011, yagizwe Minisitiri w’Uburezi kugeza muri Nyakanga 2014, nyuma yaho agirwa Minisitiri w’Umutungo Kamere yaje guhindurwa Minisiteri y’Ibidukikije kugera ku wa Kane Ugushyingo 2019 ubwo yagirwaga Minisitiri w’Ububanyi n’Amahanga.
Yahise aba Minisitiri wa 23 uyoboye Minisiteri y’Ububanyi n’Amahanga kuva u Rwanda rwabona ubwigenge, n’uwa 10 nyuma ya Jenoside yakorewe Abatutsi.
Ni umwe muri 14 bayoboye iyi Minisiteri batarigeze baba aba Ambasaderi b’u Rwanda n’uwa cyenda uyiyoboye yarabaye umuyobozi w’izindi minisiteri.
Avuga neza indimi mpuzamahanga
Kimwe mu by’ingenzi mu kuyobora iyi Minisiteri, ni ukuba uyihabwa agomba kuba azi nibura indimi ebyiri mpuzamahanga zikoreshwa cyane mu bubanyi n’amahanga, ari zo Igifaransa n’Icyongereza.
Izi ndimi zikenewe mu ruhando mpuzamahanga, hafatiwe ku miryango u Rwanda rubarizwamo, runafitemo inshingano.
Biruta waminuje mu bijyanye n’ubuganga muri Université Libre de Bruxelles, avuga neza Igifaransa hamwe n’Icyongereza, bimugira umugabo ushoboye kuri iyi ngingo.
Yanditse izina ku rwego mpuzamahanga
Inama mpuzamahanga nyinshi zigamije kwiga ku bijyanye no kubungabunga ibidukikije zabaye kuva mu 2014, Dr Biruta yarazitabiriye ahagarariye u Rwanda, akanatangamo ibitekerezo bifatika.
Ni ibintu byatumye amenyekana cyane bijyanye na gahunda u Rwanda rwimakaje yo kurengera ibidukikije, binyuze mu guca ibikoresho bya pulasitiki n’ibindi bifitanye isano n’imyuka yangiza ikirere.
Amasezerano mpuzamahanga yose u Rwanda rwasinyaga muri iyi ngeri, niwe wayashyiragaho umukono, akayobora n’inama nyinshi rwabaga rwahawe, urugero ni nk’ijyanye n’amasezerano ya Kigali [Kigali Amendment].
Ibi bituma ku ruhando mpuzamahanga izina rye ritumvikana nk’irishya mu matwi y’abandi bayobozi, kuko abenshi bagiye bamwumva kubera urugendo rw’u Rwanda rwo kurengera ibidukikije.
Urutonde rw’abaminisitiri 21 bayoboye MINAFFET mu nshuro 22
1. Rusingizandekwe Otto: 1961–1962
2. Habamenshi Callixte: 1962 - 1963
3. Amb. Mpakaniye Lazare: 1963–1965
4. Bagaragaza Thaddée: 1965–1969
5. Dr Nsanzimana Sylvestre: 1969–1971
6. Gashonga Deogratias: 1971–1972
7. Munyaneza Augustin: 1972–1973
8. Col. Nsekalije Aloys : 1973–1979
9. Amb. Ngarukiyintwali François : 1979–1989
10. Dr Bizimungu Casimir: 1989–1992
11. Ngulinzira Boniface: 1992–1993
12. Amb. Dr Gasana Anastase: 1993–1994
13. Bicamumpaka Jérôme : Mata 1994 – Nyakanga 1994
14. Amb. Dr Jean Marie Ndagijimana: Nyakanga 1994 – Ugushyingo 1994.
15. Amb. Dr Gasana Anastase: 1994 – 1999
16. Amb. Amri Sued: 1999 (Amezi make)
17. Dr. Iyamuremye Augustin: 1999-2000
18. Al Hajj Andre Habib Bumaya: 2000-2002
19. Amb. Dr Charles Muligande: 15 Ugushyingo 2002 – 08 Werurwe 2008
20. Amb. Rosemary Museminali: 08 Werurwe 2008 – 04 Ukuboza 2009
21. Louise Mushikiwabo: 04 Ukuboza 2009 – 18 Ukwakira 2018
22. Amb. Dr Richard Sezibera: Kuva ku wa 18 Ukwakira 2018 – 03 Ugushyingo 2019
23. Dr Vincent Biruta: 04 Ugushyingo 2019 -
",https://m.igihe.com/politiki/article/minisiteri-eshanu-perezida-w-imitwe-yombi-y-inteko-biruta-umunyapolitiki,Politics
Ni iki cyihishe inyuma y’ubugizi bwa nabi bwibasiye Abanyamulenge muri Congo?,"Mu mezi make ashize, mu misozi miremire ya Minembwe muri Kivu y’Amajyepfo muri Repubulika Iharanira Demokarasi ya Congo hubuye ubugizi bwa nabi bwibasiye abo mu bwoko bw’Abanyamulenge biganje mu batuye ako gace.
Mu mezi make ashize, mu misozi miremire ya Minembwe muri Kivu y’Amajyepfo muri Repubulika Iharanira Demokarasi ya Congo hubuye ubugizi bwa nabi bwibasiye abo mu bwoko bw’Abanyamulenge biganje mu batuye ako gace.
Ni ubugizi bwa nabi bukomoka ku bitero abaturage bagabwaho n’inyeshyamba bavuga ko ari iz’umutwe wa Mai Mai ziganjemo abanye-Congo biyita gakondo, bafata Abanyamulenge nk’abanyamahanga.
Ubutegetsi bwa Komini Minembwe muri Teritwari ya Fizi butangaza ko nibura abantu ibihumbi 70 bahungiye mu murwa mukuru w’iyo komini, mu gihe Umuryango w’Abibumbye utangaza ko ubariyemo n’abahungiye mu tundi duce no mu mahanga bose bagera ku bihumbi 200 kubera izo mvururu.
Ibitero bikabije byubuye muri Nzeri uyu mwaka, ubwo abarwanyi ba Mai Mai bahukaga mu Banyamulenge bakabasahura inka, amaduka ndetse inzu nyinshi zigatwikwa ari nako bica bagakomeretsa abandi.
Abategetsi bo mu Minembwe bavuga ko ababatera ari abo muri Mai Mai bo mu bwoko bw’abafulero, aba-Bembe, aba-Nyendu n’imitwe yitwaje intwaro y’abanyamahanga nka RED Tabara, na FNL yo mu Burundi .
Ni ibitero bikomeje kugabwa ku Banyamulenge, mu gihe iruhande rwabo hari ibirindiro by’Ingabo za Congo (FARDC) n’iz’Umuryango w’Abibumbye zishinzwe kugarura amahoro mu burasirazuba bwa Congo (Monusco).
Burugumesitiri wa Komine Minembwe, Gadi Mukiza, aherutse kubwira BBC ko ukurikije uburyo baterwa ingabo za Leta zihari zirebera zikababwira ko nta mabwiriza zahawe yo kurwana, bifite ikindi bihishe.
Ati “Hari ibigaragaza ko bashyigikiwe kuko bafite amasasu atarangira, bafite umuriri utarangira.”
Mukiza yavuze ko imisozi myinshi yari ituweho n’Abanyamulenge isigayeho ubusa, imitungo yabo yaranyazwe n’inzu zabo ziratwikwa, bikaba byarahagaritse ubuzima bw’abaturage.
Ati “ Mu gasantere ka Minembwe niho hasigaye. Barahiga ahari umunyamulenge hose ngo bamwice, bamwangaze. Impunzi nazo zifite ibibazo byinshi. Dusigaranye isoko rimwe andi yarahagaze. Amashuri hirya ya centrre nta na hamwe biga. Amashuri menshi yarahiye andi yarasenyutse.”
Hari umutwe w’Abanyamulenge witwa Twirwaneho, wajyaga uhangana n’ingabo za Mai Mai n’abandi bashaka kubagabaho ibitero cyangwa kubasahura inka ariko Mukiza yavuze ko ubu nta mbaraga bafite kuko inyeshyamba za Mai Mai ziri kuza ku bwinshi kandi zikibasira abaturage badafite ibirwanisho.
Abatuye mu Minembwe bagiye bumvikana bavuga ko ingabo za Leta zanga ku batabara kuko ngo zisanga ari intambara y’amoko zitabona uko zinjiramo, nyamara abaturage bo bakavuga ko ibyo atari byo.
Umwe mu baturage yagize ati “Barwana abasirikare barebera, Mai Mai baraza bakabanyuramo bagatwika imihana iri imbere yabo n’inyuma yabo , bagafata inka bakazinyuza mu nkambi z’abo (abasirikare).”
Mukiza na we yemeje ko hafi y’ibiro bya Komine no mu bindi bice bya Minembwe hari ahari ibirindiro by’ingabo za Congo nyamara ngo ntacyo bakora ngo bahagarike ibitero bya Mai Mai.
Ati “N’aho bateye abasirikare babagayo bigasa nk’aho Mai Mai irushije ingufu ingabo za Leta, nibyo tutumva neza.”
Moise Nyarugabo, umudepite uturuka mu Minembwe yabwiye BBC ko ikibazo cy’ubwo bugizi bwa nabi bakibwiye abayobozi batandukanye barimo na Perezida Felix Tshisekedi bakabizeza kugikemura ariko nta cyakozwe.
Perezida Tshisekedi mu kwezi gushize ubwo yari mu ruzinduko mu Burasirazuba bw’igihugu yavuze ko yiteguye kuba yapfa ariko muri ako gace hakaboneka amahoro.
Nyarugabo yavuze ko ubwo bugizi bwa nabi bushobora kuba bushyigikiwe na bamwe mu bayobozi b’ingabo kuko hari ibyo Tshisekedi yategetse ko bikorwa ntibibe.
Ibyo abihera ku mutwe w’ingabo uba mu Minembwe Tshisekedi yari yasabye ko wasimburwa n’izo muri Bunia. Hashize iminsi mike izari mu Minembwe zaragiye zisiga ubugizi bwa nabi bwa Mai Mai bumeze nabi, zigenda izo muri Bunia zitaraza ngo kuko nazo zitari zakabonye abazisimbura.
Nyarugabo yagize ati “Nk’umukuru w’igihugu yatubwiye ko ababajwe n’ibyo bintu kandi ko agiye kugira icyo abikoraho ariko usanga abagomba kubishyira mu bikorwa ari bo bari mu mugambi wo gusenyera Abanyamulenge.”
Ubuyobozi bw’igisirikare cya Congo buherutse gukorana inama n’abagaba bakuru b’ingabo z’u Rwanda, u Burundi, na Uganda ngo bahuze imbaraga zigamije kurwanya imitwe yitwaje intwaro mu Burasirazuba bwa Congo.
Général Léon-Richard Kasonga, umuvugizi wa FARDC yavuze ko ubufasha bakeneye ku ngabo z’ibyo bihugu ari uguhanahana amakuru n’iperereza ubundi bakifasha ibikorwa byo kurwanya iyo mitwe.
Yagize ati “Dufite ubushobozi bwo kugaba ibitero , ntabwo twigeze dutumira ingabo z’amahanga ngo zize kudufasha ariko icyo dukorana ni uguhanahana amakuru n’iperereza. Turahamagarira inyeshyamba zose kurambika intwaro hasi kuko nyuma bizaba bibi.”
Burugumesitiri Mukiza yavuze ko ubuzima bw’Abanyamulenge bahungiye hafi ya komine buri mu kaga kuko nta bufasha bafite bwaba ubw’aho kuba, ibyo kurya, ubuvuzi, amashuri n’ibindi.
Yavuze ko banafite ubwoba kuko inyeshyamba za Mai Mai ziri mu birometero bitarenze umunani uturutse aho impunzi nyinshi ziri ku buryo isaha n’isaha bashobora guterwa nubwo ingabo za Leta ziri hafi aho.
Bamwe mu Banyamulenge bavuga ko mu kwezi gushize nibura inka zabo zisaga ibihumbi 26 zanyazwe n’aba Mai Mai.
Abaturage bavuga ko ubwo bugizi bwa nabi buri gukongezwa cyan en’imitwe yitwaje intwaro y’abanyamahanga iboneka muri ako gace.
Abantu batandukanye barimo abanyarwanda babinyujije ku mbuga nkoranyambaga bagiye bamaganye ubu bugizi bwa nabi, ahanini bugirwamo uruhare n’imitwe irimo n’iyiterabwoba nka FDLR na RNC igamije guhungabanya umutekano w’u Rwanda.
Abanyamulenge ni umuryango mugari w’abaturage babarizwa muri Repubulika Iharanira Demokarasi ya Congo hafi y’umupaka wayo n’u Burundi, Tanzania n’u Rwanda.
Ubwoko bw’Abanyamulenge bwiganje cyane mu Ntara ya Kivu y’Amajyepfo, hafi y’inkombe z’Ikiyaga cya Tanganyika gihuza u Burundi na Tanzania hamwe n’agace k’Amajyaruguru ashyira Uburasirazuba bwa Zambia.
Politiki ya Congo yakunze kugenda ibagaragura, rimwe bakitwa abanyamahanga ubundi bakitwa abaturage bemewe ari nabyo byakomeje gukongeza kutarebwa neza n’abandi baturage biyumva nka kavukire ba Congo.
Amafoto: Internet
",https://m.igihe.com/politiki/article/ni-iki-cyihishe-inyuma-y-ubugizi-bwa-nabi-bwibasiye-abanyamulenge-muri-congo,Politics
Icyo impuguke zivuga ku mahanga akomeje kwiyegereza Afurika,"Abakuru b’ibihugu na za Guverinoma za Afurika baherutse guhurira mu Mujyi wa Sochi mu Burusiya, mu nama yahuzaga iki gihugu n’Umugabane wa Afurika yiga ku mubano w’impande zombi muri iki gihe ndetse no kwagura ubutwererane muri politiki, ubukungu, tekiniki n’umuco.
Abakuru b’ibihugu na za Guverinoma za Afurika baherutse guhurira mu Mujyi wa Sochi mu Burusiya, mu nama yahuzaga iki gihugu n’Umugabane wa Afurika yiga ku mubano w’impande zombi muri iki gihe ndetse no kwagura ubutwererane muri politiki, ubukungu, tekiniki n’umuco.
Iyi nama y’iminsi ibiri yabaye nyuma y’izindi zimaze kumenyererwa zirimo izihuza Umugabane wa Afurika n’Ubumwe bw’i Burayi, Afurika n’u Bufaransa, Afurika n’u Buhinde, Afurika n’u Bushinwa, Afurika n’ibindi bihugu by’ibihangange nka Leta Zunze Ubumwe za Amerika.
Umuntu yakwibaza icyo bivuze n’icyo bimaze kuba muri iyi myaka Umugabane wa Afurika uhanzwe amaso n’ibihugu by’ibihangange biharanira kuyobora Isi aho bidasiba guhamagaza abakuru b’ibihugu bya Afurika mu nama ziba zigamije kwiga ku mubano wihariye n’ubuhahirane hagati yabyo na Afurika.
Uburyo ibihugu by’i Burayi na Amerika bikomeje gushaka kwiyegereza Afurika ni imwe mu ngingo zaganiriweho mu kiganiro Isi ya None cyo kuri Radio Rwanda cyari cyatumiwemo impuguke mu miterere y’Isi na politiki mpuzamahanga zirimo Senateri Dr Havugimana Emmanuel, Alex Nizeyimana na Emery Nzirabatinya.
Senateri Dr Havugimana yavuze ko umutungo kamere hirya no hino ku Isi, uri kugenda ukendera aho usigaye ari muri Afurika ku buryo usanga hari ibihugu bimwe na bimwe nka Repubulika Iharanira Demokarasi ya Congo ifite amabuye y’agaciro, za Centrafrique, Guinée n’ahandi.
Kuki u Burusiya?
Kuva mu 2015, u Burusiya bwatangiye gusinyana amasezerano y’imikoranire n’ibihugu bya Afurika, aho bwasinye ajyanye n’ibya gisirikare n’ibihugu 21 ndetse mu myaka icumi ishize ubuhahirane hagati yabwo n’uyu mugabane bwavuye kuri miliyari 5.7 z’amadolari bugera kuri 20.4 z’amadolari mu 2018.
Nzirabatinya Emery yavuze ko mu myaka 20 ishize Perezida w’u Burusiya, Perezida Vladimir Putin, yasuye Afurika yo munsi y’Ubutayu bwa Sahara inshuro eshatu gusa nabwo yageraga muri Afurika y’Epfo.
Yakomeje agira ati “Muri izo nshuro eshatu aho yagiye ni mu gihugu kimwe gusa nabwo ku nyungu zigaragara, ahantu yibanze ahanini byari Afurika y’Amajyaruguru yari yaragiye muri Algeria na za Misiri. Aho umuntu yareba impamvu yabyo, ni ubukungu kamere.”
Mu 2018, nibwo Minisitiri w’Ububanyi n’Amahanga w’u Burusiya, Sergey Lavrov, yatangiye kugendera ibihugu byo munsi y’Ubutayu bwa Sahara ndetse aza no kugera mu Rwanda muri Kamena.
Nzirabatinya yavuze ko “bageze aho bikorera isuzuma basanga Abashinwa barabirangije kare, Abanyaburayi barabibonye kare, nk’ubu tuzi neza ko mu ntangiro za 2020, igihugu cy’u Bwongereza kizakorana inama na Afurika.”
Afurika ni umugeni uri kureshywa
Muri iki kinyejana cya 21, ibihugu bikomeye ku Isi, biri gushakira isoko muri Afurika. Nk’u Burusiya nicyo gihugu cya mbere gitanga ingano nyinshi ku Isi ariko nabwo hari ibyo budafite birimo n’ikawa n’ibindi biboneka muri Afurika gusa.
Nzirabatinya yagize ati “Ibyo bituma mvuga iki rero? Afurika ni umugeni mwiza warezwe neza uri kureshywa n’abasore bafite ifaranga. Ni ukuvuga ngo aba bantu bari kuza bakoze ubushakashatsi bwimbitse bazi ibyo dufite twe tutabizi ariko nabo badafite iwabo.”
Abahanga bavuga ko u Burusiya bushaka isoko muri Afurika ry’ibintu bitatu by’ingenzi aribyo ubuhanga bwa gisirikare n’ibikoresho kandi ibihugu byose byo ku Isi usanga bikeneye ubwirinzi.
Ikindi ni uguhagarara ku cyo bashaka bakakinambaho kandi iki gihugu cyateye imbere mu rwego rw’ingufu zaba izikomoka ku mashanyarazi n’amazi, ibi ariko bikajyana n’inganda zateye imbere.
Ubwo yatangizaga iyi nama ihuza Afurika n’u Burusiya, Perezida Vladimir Putin yabwiye abayobozi bitabiriye ko yifuza gukuba kabiri ubucuruzi u Burusiya bwakoreraga muri Afurika.
Yavuze ko icyifuzo cye ari uko u Burusiya bugirana umubano mwiza na Afurika ushingiye ku bwubahane, bitandukanye n’ibihugu by’i Burayi ashinja gukoresha igitugu n’iterabwoba kuri Afurika.
Kugeza ubu u Burusiya bufitanye umubano mu bya gisirikare n’ibihugu bisaga 30 bya Afurika.
",https://m.igihe.com/politiki/article/icyo-impuguke-zivuga-ku-mahanga-akomeje-kwiyegereza-afurika,Politics
Hong Kong yatangiye ibiganiro biganisha ku ishoramari ryayo mu Rwanda,"Inama y’iterambere ry’ubucuruzi muri Hong Kong yatangiye ibiganiro n’Urugaga rw’abikorera mu Rwanda (PSF) bigamije kureba uburyo Abanyarwanda bakorana ubucuruzi na Hong Kong mu buryo bworoshye.
Inama y’iterambere ry’ubucuruzi muri Hong Kong yatangiye ibiganiro n’Urugaga rw’abikorera mu Rwanda (PSF) bigamije kureba uburyo Abanyarwanda bakorana ubucuruzi na Hong Kong mu buryo bworoshye.
Ubwo bucuruzi bwitezweho korohereza inganda zo mu Rwanda gukurayo ibicuruzwa.
Umuyobozi mukuru ushinzwe ibikorwa muri PSF, Faustin Karasira, yavuze ko ibiganiro na Hong Kong bigamije kureba imikoranire n’u Rwanda harebwa uburyo abanyarwanda bakorana ubucuruzi na Hong Kong mu buryo bworoshye.
Hakazababo no gutumiza ibicuruzwa bizafasha inganda z’u Rwanda muri gahunda ya ‘Made in Rwanda’.
Ati “Mu mikoranire harimo kohereza ibintu hariya cyangwa mu gutumiza ibintu bikenewe hano cyane cyane bidufasha gutuma inganda zikora muri gahunda ya ‘Made in Rwanda’.”
Karasira yavuze ko mu mwaka utaha hari abashoramari mu nzego zitandukanye bagera kuri 200 bo muri Hong Kong bazitabira ibikorwa bizategurwa na PSF i Kigali, bizabahuza n’Abanyarwanda mu nzego zitandukanye bazashoramo imari.
Ati “Abo ngabo nibaza hano bizabafasha kureba ishoramari riri mu gihugu, ndetse n’ukuntu bakorana n’abandi bafatanyabikorwa hano mu Rwanda.”
Ku ruhande rwa Hong Kong, ngo gukorera mu Rwanda bizabafasha kugera mu bindi bihugu byo mu Karere k’a Afurika y’Iburasirazuba mu buryo bworoshye.
Hong kong isanzwe izwiho ubucuruzi bukomeye mu bijyanye n’ibiribwa ndetse n’ibinyobwa, ndetse igira imurikabikorwa mu bihugu bitandukanye. Mu biganiro irimo na PSF harimo no kuba imurikabikorwa nk’iryo ryazabera mu Rwanda.
Inama y’iterambere ry’ubucuruzi muri Hong Kong yashinzwe mu 1996 igamije guteza imbere ubucuruzi bwa Hong Kong n’ibigo byaho mu mahanga.
Daniel Lam ushinzwe ibikorwa bya Hong Kong mu burasirazuba bwo hagati no muri Afurika, yavuze ko u Rwanda ari isoko ryiza muri Afurika agendeye ku bukungu bwarwo mu myaka itanu ishize.
Ati “U Rwanda ni isoko ry’ingenzi muri Afurika. Tubona ari ngombwa guteza imbere ubufatanye mu by’ubukungu na Hong Kong.""
Umujyanama mu by’ubukungu muri ambasade ya Repubulika y’abaturage y’u Bushinwa mu Rwanda, Wang Jiaxin, yatangaje ko Hong Kong ari agace ko mu Bushinwa gafite ubukungu buteye imbere bitewe n’aho gaherereye.
Ati “Ndatekereza ko u Rwanda n’u Bushinwa bizaganira ukuntu imishinga mito n’icirirtse yaterwa inkunga kandi Hong Kong ni igihugu gifite ubunararibonye ku buryo bwo guteza imbere iyo mishinga, ni kimwe mu byo u Rwanda rwaganira na Hong Kong.”
Hong Kong ni igice cy’igihugu cy’u Bushinwa gifite imiyoborere yihariye, ntabwo ari igihugu cyigenga nubwo mu buzima bwayo ikora ibikorwa bya buri munsi nk’igihugu cyigenga.
Raporo y’umuryango w’ubukungu ku Isi yo mu 2018 yerekana ko Hong Kong ari iya kabiri mu kugira ibikorwa remezo. Ni iya karindwi mu bihugu bifite ubucuruzi bwagutse, ikaba ku mwanya wa munani mu bohereza ibicuruzwa byinshi mu mahanga.
Hong kong niyo icururuza ibiryo na divayi nyinshi ku mugabane wa Aziya, ikagira ubwato bunini bwa kane ku isi butwara ibicuruzwa. Mu 2018 yabashije kwinjiza miliyari $1000 zavuye mu bucuruzi.
Amafoto: Dushimimana Ami Pacifique
",https://m.igihe.com/politiki/amakuru/article/hong-kong-yatangiye-ibiganiro-biganisha-ku-ishoramari-ryayo-mu-rwanda,Politics
"Bombori bombori irakomeje muri RNC, uwari Umuvugizi wayo yeguye","Jean Paul Turayishimye wari Umuvugizi w’Umutwe w’iterabwoba ""RNC"" yeguye ku mwanya we nyuma y’iminsi ishize n’ubundi uvugwamo ibibazo, cyane icy’iburirwa irengero rya Ben Rutabana, umwe mu bayoboke bawo.
Jean Paul Turayishimye wari Umuvugizi w’Umutwe w’iterabwoba ""RNC"" yeguye ku mwanya we nyuma y’iminsi ishize n’ubundi uvugwamo ibibazo, cyane icy’iburirwa irengero rya Ben Rutabana, umwe mu bayoboke bawo.
Ubwegure bwa Turayishimye bwatangajwe na Gervais Condo usanzwe ari Umunyamabanga Mukuru wa RNC mu nyandiko yashyize ahagaragara ku wa 24 Ukwakira 2019. Nta mpamvu n’imwe yigeze itangazwa y’icyaba cyatumye ava kuri iyi mirimo, byatumye benshi mu basesenguzi mu bya politiki bemeza ko ""muri RNC bombori bombori ikomeje guca ibintu"".
Jean Paul Turayishimiye utuye i Boston muri Leta Zunze Ubumwe z’Amerika bivugwa ko ari we cyegera cya hafi cya Kayumba Nyamwasa, Umuyobozi Mukuru wa RNC utuye muri Afurika y’Epfo aho yahungiye ubutabera.
Afite uruhushya rwa burundu rwo gutura muri Amerika, ni umwe mu bikomerezwa bya RNC akaba umucurabwenge w’uwo mutwe haba mu migambi yo gutegura ibitero, muri make azwi nk’umuyobozi ukuriye ubutasi.
Ni umwe mu bacurabwenge w’ibitero bya grenade byibasiye Kigali mu 2010
Turayishimiye avugwaho kuba umwe mu bacurabwenge b’ibitero bya gerenade byahitanye inzirakarengane ndetse no kuba mu migambi mibisha igamije kwibasira u Rwanda.
Byagaragaye neza ubwo Nshimiyimana Joseph uzwi nka Camarade yagezwaga mu rukiko akurikiranyweho uruhare mu bitero bya grenade byagabwe mu isoko rya Kicukiro tariki 13 Nzeri 2013. Icyo gitero cyahitanye abantu babiri, batandatu barakomereka.
Nshimiyimana icyo gihe yivugiye ko yinjijwe muri ibyo bikorwa na Jean Paul Turayishimiye ndetse ko ari na we wamuhaye amabwiriza n’amafaranga yo kujya kugaba icyo gitero.
Jean Paul Turayishimiye ni na we wakoreshaga Joel Mutabazi n’abo bari bafatanyije barimo Caporal Kalisa mu mugambi wabo wapfubye wo guhitana Umukuru w’Igihugu.
Amakuru yemeza ko RNC yari yapanze kugaba igitero ku Mukuru w’Igihugu mu matora ya 2017 hagamijwe ‘guhungabanya abantu mu mutwe’. Icyo gikorwa ngo cyagombaga kujyana no kwangiza bimwe mu bikorwa remezo bikomeye ku buryo byari kugaragara ko Guverinoma itakibashije kugenzura igihugu.
Bivugwa kandi ko Turayishimiye yari yategetse ibyitso bya RNC i Kigali kumukusanyiriza amakuru yose ku bikorwaremezo nk’ibiraro n’ahandi muri Kigali kugira ngo bizagabirweho igitero rimwe, bituritswe mu gihe cy’amatora ya 2017.
Ngo imyitozo yo kugaba ibi bitero yagombaga kubera muri kimwe mu bihugu bituranyi by’u Rwanda. Mu myitozo hagomba kwigishwa uburyo bwo kugaba ibitero ukoresheje ibiturika.
Zimwe mu nyandiko z’inkiko ku manza zaciriwe i Kigali zigaragaza ko akazi ko gushaka abazatera za grenade kari kashinzwe uwitwa Patrick Rukundo, wahoze anakorera umutwe wa FDLR na RNC i Kampala.
Yifashishije kuba aba i Kampala hazwi nko mu ndiri y’abakozi ba RNC, Rukundo yahakoreraga yubaka agatsiko k’ibyitso bya RNC biri mu Rwanda.
Bivugwa ko ibitero mu matora ya Perezida byagombaga kugabwa mu byiciro bibiri. Icya mbere kwari ugushwanyaguza ibikorwa remezo bigateza akavuyo. Ibyo byari guha urwaho icyiciro cya kabiri. Ubwo nibwo abandi bantu bari kujya gukwirakwiza inyandiko ziriho ibihuha “Tracts” kugira ngo bakomeze guteza imidugararo, ubuyobozi bugaragare ko bwananiwe.
Turayishimye yagarutsweho mu rubanza rw’abo kwa Rwigara
Turayishimye Jean Paul yavuzwe mu rubanza rw’abo kwa Rwigara, aho Perezida w’Urukiko Rukuru yanamuhamagaje we na Thabita Gwiza, Mukangarambe Xaverine, Mushayija Edmond bakunze kwita Sacyanwa.
Yeguye mu gihe Ben Rutabana usanzwe ari komiseri muri RNC ushinzwe kongera ubushobozi amaze ukwezi aburiwe irengero ubwo yari mu rugendo yatangiye ku wa 5 Nzeri 2019 muri Uganda. Umuryango we uri mu rungabangabo rwo kubura uyu mugabo kuva mu kwezi gushize ubwo yajyaga mu bikorwa by’uwo mutwe muri Uganda, ugashinja Kayumba Nyamwasa n’abandi bayobozi bawo kuba inyuma y’ibura rye.
Urugendo rwe muri Uganda rwavuzwe bwa mbere n’umuryango we mu ibaruwa yasakaye isaba ubuyobozi bwa RNC kumugarura mu muryango.
Uruvunganzoka rw’ibibazo byugarije RNC rwiyongeraho uburyo ingabo zayo zari ziteguye kugaba ibitero-shuma ku Rwanda zanyukanyukiwe mu mashyamba ya Congo Kinshasa n’ingabo za FARDC, benshi muri bo bahasiga ubuzima, abandi barahambirwa, bazanwa mu Rwanda kwitaba ubutabera.
Indi nkuru wasoma: Umwiryane, gucikamo ibice n’umuvumba w’amarira; ibyaranze imyaka 8 RNC imaze ishinzwe
",https://m.igihe.com/politiki/article/bombori-bombori-irakomeje-muri-rnc-uwari-umuvugizi-wayo-yeguye,Politics
"Tariki 24 Ukwakira, intangiriro y’indunduro ya Mobutu Sese Seko wa Zaïre","Intambara ya mbere ya Congo ni imwe mu ntambara zikomeye zabayeho mu mateka ya Afurika ndetse ijya initirirwa kuba Intambara nyafurika ya mbere y’Isi kubera uburemere bwayo. Tariki 24 Ukwakira 1996 nibwo yanzitse.
Intambara ya mbere ya Congo ni imwe mu ntambara zikomeye zabayeho mu mateka ya Afurika ndetse ijya initirirwa kuba Intambara nyafurika ya mbere y’Isi kubera uburemere bwayo. Tariki 24 Ukwakira 1996 nibwo yanzitse.
Ni intambara ikomeye kuko niyo yashyize iherezo ku butegetsi bw’umunyagitugu Mobutu Sese Seko wari umaze imyaka 32 ayoboye Zaïre nk’urugo rwe, kugeza ubwo hari bamwe bari baramufashe nk’Imana cyangwa se umuntu utazapfa, nawe akabyuririraho akiyita Umwami wa Zaïre
Imyaka 32 ku butegetsi bwa Mobutu yayimaze yishakira abanzi ari nabo bamurunduye, haba imbere mu gihugu no ku rwego mpuzamahanga.
Mu myaka ya 1990, ubukungu bwa Zaïre bwari aharindimuka , aho umuturage yabonaga nibura amadolari atagera kuri magana atatu ku mwaka, ugize imyaka 49 akiriho akaba ari umurame.
Muri iyo myaka kandi Mobutu yari ku gitutu mpuzamahanga, aho ibihugu bikomeye byifuzaga kandi bigashyigikira impinduka n’amaraso mashya mu buyobozi bw’ibihugu bya Afurika, byasaga n’ibiyobowe cyami nta jambo abaturage bafite.
Ibihugu nka Leta Zunze Ubumwe za Amerika n’u Bufaransa byashyigikiye Mobutu mu mizo ya mbere, byari bitangiye kumukuraho amaboko bimutegeka gukuraho ubutegetsi bw’ishyaka rimwe, akemera amashyaka menshi.
Igisirikare cya Zaïre (FAZ) nacyo cyari aharindimuka kuko imyitwarire mibi yari ikigeze kure ahanini kubera kudahembwa no kutagira ubuyobozi buhamye, byatumaga bahuka mu baturage gusahura, bikongera isura mbi ya Mobutu mu baturage.
Binavugwa ko ngo hari ubwo Mobutu yigeze kubaza abasirikare be uburyo bataka kudahembwa kandi yarabahaye imbunda!.
Jenoside yakorewe Abatutsi, imbarutso y’indunduro ya Mobutu

Nyuma y’uko Ingabo zari iza FPR Inkotanyi zihagarikiye Jenoside yakorewe abatutsi mu Rwanda, Interahamwe n’ingabo za Leta bayishyize mu bikorwa bahise bahungira mu burasirazuba bwa Zaïre, hafi y’imbibi z’u Rwanda.
Ubusanzwe amategeko mpuzamahanga ntabwo yemera ko impunzi zishyirwa hafi y’umupaka w’igihugu zahunze, nyamara izavuye mu Rwanda zo zahawe rugari, maze ingabo zahoze ari iza Leta y’u Rwanda yakoze Jenoside, abahoze mu butegetsi n’abandi batangira kwisuganyiriza ku butaka bwa Zaïre ya Mobutu ngo bagaruke kugaba ibitero kuri Leta nshya yari imaze kujyaho mu Rwanda.
Inkunga ikomeye yatangwaga ivuye muri Guverinoma ya Zaïre yari iyobowe na Mobutu Sese Seko.
U Rwanda rwamenyesheje imiryango mpuzamahanga icyo kibazo ibyima amatwi, rufata umwanzuro wo kwambuka muri Zaïre gusenya inkambi impunzi zisuganyirizagamo ngo zigabe ibitero mu Rwanda, banashishikariza impunzi zabyifuzaga gutaha kuza.
Uko kwinjira k’u Rwanda muri Zaïre kwahaye ingufu indi mitwe itaravugaga rumwe na Leta ya Mobutu, nibwo umutwe wa Alliance des forces démocratiques pour la libération du Congo (AFDL) wari uyobowe na Laurent-Désiré Kabila watangije ibitero bihereye mu Burasirazuba bwa Zaïre maze ukomeza ujya gufata ubutegetsi i Kinshasa.
Intambara yahise yanzika, AFDL ishyigikiwe n’u Rwanda na Uganda, Angola, Eritrea, Ethiopia, Zambia na Zimbabwe n’inyeshyamba nka SPLA yashakaga ubwigenge bwa Sudani y’Epfo.
Kubera ubukene, ruswa n’ubwirasi muri Guverinoma ya Mobutu, abaturage benshi bagiye ku ruhande rw’inyeshyamba biba impinduramatwara kurusha uko byari intambara.
Uruhande rwa Mobutu rwagerageje kwirwanaho rushyigikiwe na Sudani ndetse n’Inyeshyamba za UNITA zashakaga ubutegetsi muri Angola. Ni nabyo byatumye Angola ishyigikira uruhande rwashakaga gukuraho Mobutu dore ko yo yaninjiyemo nyuma.
Mobutu wari no mu bihe bibi arembejwe na kanseri, yahaye ibiraka abacanshuro benshi bo kumufasha gusubiza inyuma inyeshyamba n’abari bazishyigikiye ariko biba iby’ubusa kuko umunsi ku munsi barushagaho kwegera umurwa mukuru Kinshasa.
Kwinjira kwa Angola mu ntambara noneho kongereye ingufu uruhande rwa Kabila rwarwanyaga Mobutu, ku buryo bugaragara barusha ingabo za Leta imbaraga.
Mu mezi ya nyuma y’urugamba, ingabo za Mobutu ntizari zigiteye ikibazo inyeshyamba ahubwo ikibazo cyasigaye ari ibikorwa remezo bike nk’imihanda byorohereza inyeshyamba kugera i Kinshasa.
Tariki 16 Gicurasi 1997, Mobutu wasaga n’uwabuze epfo na ruguru, yahunze igihugu, bucya Laurent Desire Kabila n’ingabo ze batangaza ko bafashe igihugu bashyiraho Guverinoma nshya.
Mobutu yabanje guhungiro muri Togo, avayo ajya muri Maroc ari naho yaje kugwa nyuma y’amezi ane azize kanseri y’ubugabo bw’epfo (Prostate cancer) tariki 7 Nzeri 1997.
Kabila amaze kujya ku butegetsi, yahindutse u Rwanda atangira gukorana n’abasize bakoze Jenoside na we atangira kubafasha ngo bazagaruke gutera u Rwanda. Nibyo byagejeje ku ntambara ya kabiri ya Congo.
",https://m.igihe.com/politiki/amateka-y-isi/article/tariki-24-ukwakira-intangiriro-y-indunduro-ya-mobutu-sese-seko-wa-zaire,Politics
Depite Munyangeyo Théogène yagizwe umuvugizi w’Ihuriro ry’Imitwe ya Politiki mu Rwanda,"Ihuriro Nyunguranabitekerezo ry’Imitwe ya Politiki mu Rwanda ryatoye Depite Munyangeyo Théogène kuribera Umuvugizi naho Musanabaganwa Eugenie atorerwa kuba umuvugizi wungirije waryo.
Ihuriro Nyunguranabitekerezo ry’Imitwe ya Politiki mu Rwanda ryatoye Depite Munyangeyo Théogène kuribera Umuvugizi naho Musanabaganwa Eugenie atorerwa kuba umuvugizi wungirije waryo.
Aba bombi batowe kuri uyu wa 24 Ukwakira 2019, mu nama rusange y’iri huriro yabereye ku cyicaro cyaryo ku Kacyiru.
Depite Munyangeyo ubarizwa mu ishyaka riharanira Ukwishyira ukizana kwa buri muntu(PL) yamamajwe kuri uyu mwanya wenyine atorwa ku majwi 100%, asimbura Depite Mukabunani Christine wo mu ishyaka PS Imberakuri.
Umuvugizi wungirije, Musanabaganwa Eugenie ubarizwa mu Ishyaka rya PSP wasimbuye Depite Mukama Abbas. We yatowe ku majwi 37 mu gihe Mukantagara bari bahanganye yagize amajwi atandatu.
Nyuma yo gutorwa, Depite Munyangeyo yabashimiye icyizere bamugiriye. Ati “Gahunda y’ibikorwa mwarayigennye, igisigaye ni ugufatanya kugira ngo twuse ikivi cy’uyu mwaka w’ingengo y’imari. Igisigaye ni ubufatanye kugira ngo dukomeze twubake igihugu cyacu.”
Yakomeje agira ati “Ikirimo gikomeye ni ugukomeza kubaka ubumenyi bw’abagize imitwe ya Politiki yemewe mu Rwanda uko ar 11. Tuzanaguma kugirana ibiganiro na Minisiteri zitandukanye nk’ikijyanye n’uko igihugu cyacu gihagaze muri Politiki y’ububanyi n’amahanga.”
Depite Munyangeyo asanzwe ayobora Komisiyo y’abadepite y’Ubukungu n‘Ubucuruzi.
Umuvugizi ndetse n’umwungirije b’iri huriro batorerwa kuyobora manda y’amezi atandatu atongerwa.
",https://m.igihe.com/politiki/article/depite-munyangeyo-theogene-yagizwe-umuvugizi-w-ihuriro-ry-imitwe-ya-politiki-mu,Politics
U Rwanda rutegereje ubutumire bwa Uganda ku nama ya kabiri yiga ku masezerano ya Luanda,"Iminsi 30 yemeranyijwe nk’igihe kizategerezwa ngo hakorwe inama ya kabiri yiga ku masezerano yasinywe hagati y’u Rwanda na Uganda yamaze gushira, hategerejwe ubutumire buzatuma intumwa z’u Rwanda zijya i Kampala mu nama ya kabiri.
Iminsi 30 yemeranyijwe nk’igihe kizategerezwa ngo hakorwe inama ya kabiri yiga ku masezerano yasinywe hagati y’u Rwanda na Uganda yamaze gushira, hategerejwe ubutumire buzatuma intumwa z’u Rwanda zijya i Kampala mu nama ya kabiri.
Ni amasezerano yasinyiwe i Luanda muri Angola ku wa 21 Kanama hagati y’u Rwanda na Uganda, agamije guhosha ubwumvikane buke bumaze iminsi hagati y’ibihugu byombi.
Ku wa 16 Nzeri nibwo habaye inama ya mbere ya Komisiyo ihuriweho n’u Rwanda na Uganda, iteganywa n’amasezerano ya Luanda, yashyiriweho gucoca ibibazo bikomeje guteza umwuka mubi hagati y’ibi bihugu by’ibituranyi.
Iyi nama yabereye muri Minisiteri y’Ububanyi n’Amahanga y’u Rwanda yiga ku bibazo birimo ko Uganda icumbikira imitwe igamije kuruhungabanyiriza umutekano, gukorera iyicarubozo Abanyarwanda no kubangamira ubucuruzi bwarwo.
Itsinda ry’u Rwanda ryari riyobowe n’Umunyamabanga wa Leta muri Minisiteri y’Ububanyi n’amahanga, Nduhungirehe Olivier, Ambasaderi w’u Rwanda muri Uganda Maj General Frank Mugambage; Minisitiri w’ubutabera akaba n’Intumwa nkuru ya Leta, Johnston Busingye, Minisitiri w’ubutegetsi bw’igihugu, Prof Shyaka Anastase, Umunyamabanga Mukuru w’Urwego rw’igihugu rushinzwe Iperereza n’Umutekano, NISS, Major General Joseph Nzabamwita n’Umuyobozi Mukuru Ushinzwe Iperereza ryo hanze y’igihugu n’umutekano, Col Anaclet Kalibata.
Ni mu gihe ku ruhande rwa Uganda hari Minisitiri w’Ububanyi n’amahanga, Sam Kutesa, Minisitiri w’umutekano Gen. J.J Odongo Abu, Umuyobozi mu Biro bya Perezida Yoweri Museveni, Amb Joseph Ocwet, Intumwa nkuru ya Leta William Byaruhanga na Ambasaderi wa Uganda mu Rwanda Oliver Wonekha.
Mu myanzuro yayo harimo ko inama ikurikiraho yo kureba aho ishyirwa mu bikorwa ry’amasezerano rigeze, izaba nyuma y’iminsi 30 uhereye igihe inama ya mbere yabereye. Ubu iyo minsi imaze kurengaho ine, u Rwanda rutegereje ubutumire.
Nduhungirehe kuri iki Cyumweru yabwiye IGIHE ati ""Abanya-Uganda nibo bagomba gutanga ubutumire, twe ntabwo ari twe dutumira.”
Bijyanye n’imyanzuro yafatiwe mu nama yabereye i Kigali, Nduhungirehe avuga ""nta kintu gishya kirabaho"".
Mu nama ya mbere u Rwanda rwahaye Uganda urutonde rw’Abanyarwanda bafungiwe muri icyo gihugu, yemera kugenzura ayo makuru hagamijwe ko abari kuri urwo rutonde banyuzwa mu nzira zigenwa z’ubutabera, no kurekura abo bizagaragara ko nta bimenyetso bihari cyangwa ibyaha bakurikiranwaho.
Ubwo buryo kandi ngo ni nabwo byari byemeranyijwe ko bugomba gukoreshwa ku baturage b’ibihugu byombi.
Mu 2017 nibwo Abanyarwanda batangiye gufatwa bagakorerwa iyicarubozo, abandi bagafungwa mu buryo bunyuranyije n’amategeko, bashinjwa kuba intasi z’u Rwanda. Icyo kibazo cyanahuriranye n’uko ubucuruzi bw’Abanyarwanda muri Uganda bwari bukomeje kubangamirwa, ndetse Uganda igashinjwa gutera inkunga imitwe yitwaje intwaro igamije guhungabanya umutekano w’u Rwanda.
Ni impamvu zatumye u Rwanda rugira abaturage barwo inama yo ""kutajya muri Uganda.""
",https://m.igihe.com/politiki/amakuru/article/u-rwanda-rutegereje-ubutumire-bwa-uganda-ku-nama-ya-kabiri-yiga-ku-masezerano,Politics
U Bwongereza bwasabye EU kongererwa igihe mbere ya Brexit	,"Minisitiri w’Intebe w’u Bwongereza Boris Johnson, yandikiye Umuryango w’Ubumwe bw’u Burayi, EU, asaba ko igihugu cye cyongererwa igihe cyo kuva muri uyu muryango, mu gihe byari biteganyije ko itariki ntarengwa ari iya 31 Ukwakira uyu mwaka.
Minisitiri w’Intebe w’u Bwongereza Boris Johnson, yandikiye Umuryango w’Ubumwe bw’u Burayi, EU, asaba ko igihugu cye cyongererwa igihe cyo kuva muri uyu muryango, mu gihe byari biteganyije ko itariki ntarengwa ari iya 31 Ukwakira uyu mwaka.
Icyatunguranye ni uburyo Minisitiri w’Intebe Johnson yanze gushyira umukono we kuri iyo baruwa, ahubwo iherekezwa n’ibaruwa ya kabiri noneho yasinyeho, bwo avuga ko ku ruhande rwe bwite, kongera igihe byaba ari ikosa, nk’uko BBC yabitangaje.
Gusaba iki gihe Minisitiri w’Intebe Johnson yabikoreshejwe n’itegeko abadepite batoye muri Nzeri, ko agomba gusaba EU ko u Bwongereza bwagutse bwongererwa igihe cyo kwitegura kuva muri EU, igihe cyose itariki ya 19 Ukwakira yagera hataremezwa bizadusubirwaho amasezerano y’imikoranire yabwo na EU, cyangwa ngo habe hafashwe umwanzuro ko nta masezerano azabaho.
Iyo baruwa hari aho igira iti “U Bwongereza bwagutse bwifuza ko icyo gihe cyarangira ku wa 21 Mutarama 2020 saa tanu z’ijoro GMT. Mu gihe impande bireba zaba zimaze kwemeranya ku masezerano mbere y’iyo tariki, Guverinoma yifuza ko icyo gihe cyarangizwa mbere y’iyo tariki.”
Perezida wa Komisiyo ya EU, Donald Tusk yanditse kuri Twitter ko yakiriye ibaruwa y’ubwo busabe. Yavuze ko agiye kuvugisha abayobozi b’ibihugu bya EU, ku gisubizo gikwiye.
Ibaruwa ya Johnson ivuga ko Guverinoma y’icyo gihugu igiye guhita ikurikirana ko ibigize amasezerano u Bwongereza buheruka kwemeranyaho na EU, byahita bihindurwa umushinga w’itegeko rikanatorwa, kandi ko bigomba gukorwa mbere y’itariki 31 Ukwakira, u Bwongereza bukava muri EU nyuma y’ubusabe abaturage banyujije muri Kamarampaka mu 2016.
Johnson yaherukaga kuvuga ko azakora uko ashoboye kose u Bwongereza bukava muri EU bidasabye kongera kongererwa igihe, ku buryo ku bwe, yari yiteguye ko bwava muri uyu muryango nta n’amasezerano y’imikoranire yemejwe. Ni ibintu abadepite bakomeje kurwanya.
Bimwe mu by’ibanze Johnson yemeranyijeho na EU mu masezerano yo gutandukana kw’impande zombi, bijya gusa n’ibyo Theresa May yasimbuye yagezeho mu mwaka ushize, uretse impinduka zigaragara ku ikoreshwa ry’umupaka wa Ireland ya Ruguru.
Biteganywa ko u Bwongereza buzakomeza kugendera ku mategeko ya EU kugeza mu mpera za 2020 ndetse bishobora no kurengaho, kugira ngo ibikorwa by’ubucuruzi bihabwe umwanya uhagije wo kwitegura.
U Bwongereza kandi buzishyura nibura miliyari £33 yo gutandukana na EU, ndetse uburenganzira bw’abaturage ba EU baba mu Bwongereza cyangwa ubw’Abongereza bari muri EU, buzakomeza kubahirizwa.
Bimwe mu byahindutse ni ikoreshwa ry’umupaka Ireland ya Ruguru (iri mu Bwongereza bwagutse) ihuriraho na Repubulika ya Ireland (iri muri EU). Biteganywa ko nyuma ya Brexit, ari wo mupaka rukumbi uzaba uhuza u Bwongereza bwagutse na EU ukoresheje inzira y’ubutaka.
Uwo mupaka uzakomeza kugendera ku mategeko agenga isoko rusange rya EU; mu gihe Ireland ya Ruguru izakomeza kugendera ku mategeko y’u Bwongereza bwagutse agenga za gasutamo, ikazagenda ininjizwa mu masezerano yose y’ubucuruzi u Bwongereza buzasinya nyuma ya Brexit.
Biteganywa kandi ko komisiyo ihuriweho izemeza ibicuruzwa byemerewe kujya ku isoko rusange, u Bwongereza bukazajya bwakira imisoro yabyo mu izina rya EU.
",https://m.igihe.com/politiki/amakuru/article/u-bwongereza-bwasabye-eu-kongererwa-igihe-mbere-ya-brexit,Politics
Hahishuwe ko Ben Rutabana ari muri Uganda,"Amakuru mashya yagiye hanze, ahamya ko Ben Rutabana ari muri Uganda kuva mu gihe gishize kirenga ukwezi, nyuma yo kuburirwa irengero bigatuma umuryango we ukomeza gutabaza, ukanandika ibaruwa usaba RNC kumurekura cyangwa ukavuga ibyo umurega.
Amakuru mashya yagiye hanze, ahamya ko Ben Rutabana ari muri Uganda kuva mu gihe gishize kirenga ukwezi, nyuma yo kuburirwa irengero bigatuma umuryango we ukomeza gutabaza, ukanandika ibaruwa usaba RNC kumurekura cyangwa ukavuga ibyo umurega.
Ben Rutabana usanzwe ari komiseri muri RNC ushinzwe kongera ubushobozi, ari muri Uganda aho yatangiye urugendo rwe ku wa 5 Nzeri 2019.
Urugendo rwe muri Uganda rwavuzwe bwa mbere n’umuryango we mu ibaruwa yasakaye isaba ubuyobozi bwa RNC kumugarura mu muryango, ndetse umugore aza kujya kuri radio BBC yemeza ibiyikubiyemo.
Nk’uko The New Times yabitangaje, amakuru avuga ko ubwo Rutabana yageraga muri Uganda yakiriwe na Dr. Sam Ruvuma, umunyamuryango ukomeye muri RNC, n’abofisiye bo mu rwego rw’iperereza rwa gisirikare muri Uganda, CMI. Gusa ku wa 8 Nzeri 2018, umuryango wa Rutabana uvuga ko utongeye kuvugana nawe.
Mu kiganiro na BBC, Diane Rutabana yashimangiye ibyo we n’umuryango we banditse mu ibaruwa. Yavuze ko muramu wa Kayumba Nyamwasa, Frank Ntwari, usanzwe ari komiseri ushinzwe urubyiruko muri RNC, yari ateye inkeke umugabo we.
Mu kiganiro cyo ku itariki 7 Ukwakira 2019, Diane yagize ati “Ben yambwiye ko afitanye ibibazo bikomeye na Ntwari, kandi ko yari amufitiye impungenge.”
Ibaruwa yanditswe n’umuryango wa Rutabana igenewe “umuhuzabikorwa mukuru” wa RNC, Jerome Nayigiziki, igaragaza urugendo rwa Ben Rutabana guhera ava i Burayi. Ivuga ko yahagurutse ku wa Gatatu tariki 4 Nzeri 2019 n’indege ya Emirates, agana ku kibuga cy’indege cya Entebbe muri Uganda, ahagera ku wa 5 Nzeri 2019 nyuma yo guhagarara gato i Dubai.
Ikomeza ivuga ko “mbere yo guhaguruka, Rutabana yabwiye umugore we, umuryango n’inshuti ze za hafi ku mpungenge afite ku mutekano we kubera ukutemeranya” na Kayumba Nyamwasa na muramu we Frank Ntwari, nk’uko ibaruwa yanditswe n’umuryango ibivuga.
Byongeye, umuryango ushimangira ko urugendo rwa Rutabana “rwahuriranye” n’uko Ntwari yari muri Uganda. Amakuru ahamya koko ko Ntwali yari i Kampala hagati ya tariki 24 Kanama na 10 Nzeri.
Umugore wa Rutabana avuga ko bakomeje kuvugana kuri telefoni ubwo yageraga Entebbe, kuva kuri iyo tariki (5 Nzeri) kugeza ku wa 8 Nzeri, ubwo itumanaho ryahagararaga.
Uruzinduko rwa Rutabana muri Uganda ubwarwo si ikintu kidasanzwe. Ntabwo yari inshuro ya mbere Rutabana ushinzwe kongera ubushobozi muri RNC yari asuye Uganda, cyangwa ngo yakirwe n’abayobozi bagenzi be ba RNC n’ab’inzego z’iperereza rya gisirikare.
Ubwo bavaga Entebbe, uwo munsi banagiye i Mbarara, amakuru akemeza ko bahuye n’abayobozi ba RNC barimo Pasiteri Deo Nyirigira n’umuhungu we Felix Mwizerwa, bari kumwe na Ruvuma n’abakozi ba CMI bajyanye kwakira Rutabana ku kibuga cy’indege, i Entebbe. Aho hari na Maj. Fred Kasimoni Mushambo, ukuriye CMI i Mbarara.
Pasiteri Nyirigira n’umuhungu we Mwizerwa bakomeje kuba ku isonga mu bikorwa byo kwinjiza abarwanyi bashya muri RNC mu burengerazuba bwa Uganda, kandi bakorana bya hafi n’umuyobozi mukuru w’ibikorwa by’iterabwoba bya RNC, Kayumba Nyamwasa.
The New Times ivuga ko mu icukumbura yakoze, yamenye ko ubwo Rutabana yavuganaga n’umugore we, icyo gihe yakoreshaga telefoni ya Sam Ruvuma, bari i Mbarara. Ni mbere gato y’uko Rutabana atongera kuvugisha umuryango we. Byateje igishyika mu muryango we ubwo ibyumweru byashiraga nta jwi rye barongera kumva.
Amakuru ahuriza kukuba hashize igihe hari umwiryane muri RNC, hagashyirwa mu majwi agatsiko ka Nyamwasa kagizwe na we, umuvandimwe we Ntwari n’uwitwa Sande Mugisha, bahanganye na Rutabana. Amakuru ava ahantu hatandukanye agaragaza impamvu nyakuri zatumye Nyamwasa n’agatsiko ke muri RNC bijundika Rutabana.
Icya mbere, Rutabana yakomeje kutumva impamvu Nyamwasa akomeje kugira ubuyobozi bwa RNC nk’akazu k’umuryango we, n’uburyo “yari akomeje kwikubira ifatwa ry’ibyemezo byose.” Rutabana kandi yakomeje kwibaza impamvu Nyamwasa akomeje gushyira Ntwari na Sande Mugisha “mu bikorwa byose bikomeye bya RNC”, mu gihe mu maso ya Rutabana, ari “abana”.
Uwatanze amakuru yakomeje ati “Nyamwasa n’abahungu be banze cyane Rutabana, by’umwihariko kubera gukomeza kwibaza ku buryo Nyamwasa akoresha nabi umutungo ukwiye gufasha RNC nk’ishyaka.”
Hashize igihe Nyamwasa ashinjwa n’amatsinda atandukanye ya RNC binyuze kuri internet, kunyereza umutungo w’ishyaka ryabo. Bivugwa ko amafaranga ya RNC yaba akomeje kuyashora mu bikorwa bye bwite muri Pretoria, na Maputo muri Mozambique.
Ibintu byarushijeho kuba bibi hagati ya Rutabana n’agatsiko ka Nyamwasa. Uwo yaje gutera ubwoba Rutabana ko “azatabwa muri yombi umunsi yongeye gukandagiza ikirenge muri Uganda,” nk’uko ibaruwa y’umuryango we ibigaragaza.
Umugore wa Rutabana agaruka ku bintu byihariye mu kiganiro na BBC, kimwe no mu ibaruwa. Ati “Ntabwo iterabwoba ryabo bakirigira ibanga! Babivuga ku mugaragaro ntacyo bahisha.” Nubwo hari izo mpungenge zose, Rutabana yabirenzeho ajya muri Uganda.
Amakuru avuga ko yari akigendera ku cyizere cyo kuba yari amenyereye muri Uganda, kandi yafatwaga neza na Guverinoma y’icyo gihugu kimwe n’inzego z’umutekano zacyo, yibwira ko ibintu birakomeza kuba nk’ibisanzwe.
Ntabwo ari ibanga ko Kampala itera inkunga ibikorwa bya RNC. Harimo ubufasha mu kwinjiza abanyamuryango bashya bigizwemo uruhare na CMI cyangwa ISO (Urwego rw’iperereza ry’imbere mu gihugu); ndetse abayobozi ba RNC bakirizwa yombi mu gihugu, nka Charlotte Mukankusi, Eugene Gasana na Tribert Rujugiro.
Rutabana yari muri Uganda no muri Nzeri umwaka ushize nk”umushyitsi udasanzwe” w’umuyobozi wa ISO, Col. (Rtd) Kaka Bagyenda. Rutabana yahawe icyubahiro gihabwa umushyitsi w’icyubahiro w’igihugu, nk’uko amakuru abihamya. Su-Liyetona Jack Erasmus Nsangiranabo, umukozi wa ISO ni we wari ushinzwe kumwitaho.
Amakuru ajyanye n’urugendo avuga ko Rutabana yari muri Uganda ngo yirebere ibikorwa byo kwinjiza abarwanyi bashya mu bikorwa by’iterabwoba. Nta wundi utari Maj. Fred Kasimoni Mushambo, umuyobozi ushinzwe ubutasi muri Diviziyo ya kabiri ya UPDF muri Mbarara, ubwe wamufashe akamujyana gusura ibyo bikorwa, ngo ahure n’abakimara kwinjizwa muri RNC, abatere imbaraga anabashishikarize gukomeza gushaka abandi.
Mu bashinzwe iperereza muri Uganda RNC ifitemo ijambo rikomeye, nk’uko bigaragazwa n’urugero rwo mu Ukuboza 2017, ubwo polisi ya Uganda ahitwa Kikagati- ku mupaka wa Tanzania- yafataga abanyarwanda 46 bagenderaga ku mpapuro mpimbano.
Inzego zishinzwe abinjira n’abasohoka zagize amakenga ubwo itsinda rigari, riri mu modoka imwe, ryerekanye ibyangombwa rivuga ko bagiye mu Burundi mu bijyanye n’iyobokamana.
Mu gukomeza kubazwa, baje kwemera ko bagiye mu myitozo ya RNC mu nkambi za Minembwe muri Kivu y’amajyepfo, muri Repubulika ya Demokarasi ya Congo. Polisi ya Uganda yari itarinjira mu bikorwa byo kubangamira umutekano w’u Rwanda, inzego z’umutekano zisesengura icyo kibazo. Polisi yanzuye ko bagomba gutabwa muri yombi.
Nk’uko abakozi b’urwego rw’abinjira n’abasohoka babitangaje, polisi yavugaga ko bose bagomba gufatwa, ariko umuntu umwe byaje kumenyekana ko ari Captain Charles Byaruhanga ukorera CMI, aza kutabyumva kimwe n’abashinzwe umutekano. Yavugaga ko bakwiye kureka abo barwanyi bagakomeza.
Yaje kuvugira hejuru ati “Amategeko aturutse hejuru ni uko aba bantu bagomba kwemererwa gukomeza urugendo!”
Polisi yaratsimbaraye irabafata, kimwe na Dr Ruvuma wari wagerageje gucika. Byaje gutangazwa ko Ruvuma na Felix Mwizerwa aribo bashakishije abo bantu bafatanyije na CMI, babafasha kubona impapuro mpimbano z’inzira. Polisi yarabafunze ndetse ibakorera dosiye bashinjwa ibyaha by’iterabwoba.
Ruvuma yaje gufungirwa muri gereza ya Nalufenya. Nyamara nubwo abapolisi bakoraga akazi kabo, abantu bamwe mu nzego zo hejuru bari bahugiye mu kugatesha agaciro.
Umuyobozi wa CMI, Brig. Abel Kandiho ari nawe wakomeje gutanga “amategeko aturutse hejuru” yo kureka abo basore bagakomeza (hatitawe ku byangombwa by’ibihimbano), yari akomeje gukora ibishoboka ngo abafashwe bose barekurwe.
Kubijyanye na Ruvuma, byaje kujya ahabona ko “itegeko riturutse hejuru” ryatumye ahita arekurwa. Nyuma gato, abari bafashwe bose bararekuwe, bakomeza urugendo bagana i Minembwe.
Nta gushidikanya ko Rutabana ari muri Uganda: uburyo asanzwe ahasura, ubuhamya bw’umugore we n’uburyo bavuganye ari muri icyo gihugu n’uburyo yakiriwe n’abayobozi ba RNC barimo Sam Ruvuma n’abakozi ba CMI ku kibuga cy’indege n’i Mbarara.
Ndetse no kugerageza kujijisha kw’abayobozi ba RNC nka Gervais Condo, “umunyamabanga mukuru w’iri tsinda”, ubwabyo bigaragaza ko Rutabana ari muri Uganda.
Condo yagiye arya indimi, akavugira hejuru nta bisubizo afite ubwo radiyo BBC yamubazaga mu kiganiro bagiranye. Uwamubazaga ati “Uravuga ko utazi aho ari, ariko RNC yamwakiriye muri Uganda, hamwe n’abanya-Uganda?” Condo ntiyabihakanye. Ahubwo yakomezaga asubiramo ati “bamubonye mu karere.”
Kuba Rutabana ari muri Uganda ni ikindi kimenyetso cy’uburyo icyo gihugu gikomeje kurenga ku masezerano yasinyiwe i Luanda muri Angola hagati y’u Rwanda na Uganda, ateganya ibirimo ko impande zombi zigomba “guhagarika ibikorwa byose bihungabanya ikindi gihugu,”
",https://m.igihe.com/politiki/amakuru/article/hahishuwe-ko-ben-rutabana-ari-muri-uganda,Politics
Amashyushyu ni yose! Intebe enye muri Guverinoma zitegereje abazicazwamo,"Mu gihe cy’amezi macye ashize hari bamwe mu bayobozi muri guverinoma bagiye bahabwa indi myanya magingo aya batarasimburwa. Iyi myanya igera kuri ine ni ya yindi itajya ipiganirwa, yewe nta n’ibizamini abayishyirwamo babanza gukora, umwanzuro wa nyuma ufatwa na Perezida nyir’ubwite yabigiyeho inama na Minisitiri w’Intebe, bigatangazwa kenshi na kenshi mu buryo buba busa n’ubutunguranye. Kuri ubu amaso ahanzwe ku kumenya bene umugisha bazahabwa icyizere n’Umukuru w’Igihugu.
Mu gihe cy’amezi macye ashize hari bamwe mu bayobozi muri guverinoma bagiye bahabwa indi myanya magingo aya batarasimburwa. Iyi myanya igera kuri ine ni ya yindi itajya ipiganirwa, yewe nta n’ibizamini abayishyirwamo babanza gukora, umwanzuro wa nyuma ufatwa na Perezida nyir’ubwite yabigiyeho inama na Minisitiri w’Intebe, bigatangazwa kenshi na kenshi mu buryo buba busa n’ubutunguranye. Kuri ubu amaso ahanzwe ku kumenya bene umugisha bazahabwa icyizere n’Umukuru w’Igihugu.
Kuba hari imyanya ine yose muri guverinoma itegereje gushyirwamo abayobozi bashya, hanze aha amatsiko ni yose! Yaba ku baturage basanzwe, cyane bamwe baba bakurikiranira hafi politiki yo mu gihugu, byagera ku bakozi ba leta ndetse n’abandi biyumvamo ubushobozi bwo kuba babasha kwitwara neza muri iriya myanya ho bikaba akarusho.
Buri gihe iyo hategerejwe impinduka muri Guverinoma, buri wese ushoboye aba ategereje n’amatsiko menshi kumva ko izina rye ryaba riri mubo Umukuru w’Igihugu yaba yagiriye icyizere. Bamwe muri aba usanga basanzwe mu myanya ya leta ariko bahora bashakisha uko babona amanota meza, bityo bakaba bazamurwa mu ntera.
Abandi usanga ari bamwe baba bamaze igihe ku gatebe, mu bihe nk’ibi ugasanga barwaye ibicuro bikeka ko baba bari bugarurwe mu kazi, hari n’abandi baba batarigeze bakora muri leta ariko baba biyumvamo inyota yo gukorera igihugu mu myanya y’ubuyobozi nk’iriya, nabo ni benshi.
Ku bemeramana bayobotse amadini y’abanyamwuka bo biba ari ibindi bindi muri ibi bihe. Abo Pasiteri yahanuriye ko bazaba ba Minisitiri, Umunyamabanga wa Leta cyangwa Umunyamabanga Uhoraho muri minisiteri runaka baba biteguye kuririmba ya makorasi ya ‘Yari yarabitubwiye, yari yarabivuze’, iyo bitabaye kuri iyi nshuro, bitabaza izivuga ngo ‘bitinde bitebuke’ cyangwa za ‘ntibeshya’ ntiziba ziva mu kanwa.
Ubu ni ko bimeze rero kuko hari imyanya ine ikeneye abakozi muri Guverinoma. Abantu batekereza kuri aka kazi mu buryo bwinshi, yaba koko kujya gukorera igihugu muri iyi myanya yo hejuru cyangwa se kuryoherwa n’icyubahiro itanga n’ibijyana nacyo.
Hari uhita atangira kubara muri ubu buryo, akareba ibigenerwa abanyapolitiki bari mu cyiciro cya D mu bijyanye n’amikoro. Ku batabizi, icyiciro cya D kibarizwamo ba Minisitiri, Abanyamabanga ba Leta, abandi bagize Guverinoma, Umuyobozi w’Umujyi wa Kigali na ba Guverineri.
Abaminisitiri n’abandi bagize Guverinoma bashobora gushyirwaho na Perezida wa Repubulika bagenerwa buri wese umushahara mbumbe w’umurimo buri kwezi ungana na 2.534.861 Frw. Ubu wasanga hari abatangiye kuyatera imirwi, ibicuro byababanye byinshi mu biganza!
Bagenerwa kandi amafaranga y’icumbi angana na 500 000 Frw buri kwezi, ayo kwakira abashyitsi 300 000 Frw, itumanaho ryo mu biro 100 000 Frw.
Banagenerwa kandi internet ngendanwa ya 40 000 Frw buri kwezi, itumanaho rya telefoni ngendanwa 150 000 Frw n’amafaranga yo kugura ibikoresho byo mu nzu angana na 5 000 000 Frw atangwa rimwe, n’uburinzi.
Kera bwo banagenerwaga imodoka zimwe dukunze kwita V8 ariko ubu siko bikimeze kuko bahabwa inguzanyo bakazazishyura.
Ni nde uri bwinjizwe muri Minispoc, Minaloc, Mininfra na Migeprof?
Guverinoma y’u Rwanda muri iyi minsi ifite imyanya ine yari isanzwemo abakozi harimo batatu bo ku rwego rwa Minisitiri ariko batakirimo kubera izindi nshingano.
Aho harimo nka Minisitiri w’Umuco na Siporo aho Nyirasafari Espérance wari uri muri uyu mwanya yagizwe Umusenateri; Umunyamabanga wa Leta muri Minisiteri y’Ubutegetsi bw’Igihugu ushinzwe Imibereho Myiza y’Abaturage ugomba gusimbura Dr Alvera Mukabaramba nawe wagizwe Umusenateri.
Hari kandi Umunyamabanga wa Leta muri Minisiteri y’Ibikorwaremezo ushinzwe Gutwara Abantu n’Ibintu ugomba gusimbura Uwihanganye Jean de Dieu wagizwe Ambasaderi w’u Rwanda muri Singapore, n’Umunyamabanga Uhoraho muri Migeprof ugomba gusimbura Umutoni Gatsinzi Nadine watorewe kuba Umuyobozi wungirije w’Umujyi wa Kigali.
Iyi yose ni imyanya idahatanirwa kuko Umukuru w’Igihugu abigiriwemo inama na Minisitiri w’Intebe, areba ubushobozi bw’abanyarwanda bose, agahitamo umwe aha inshingano mu mwanya runaka.
Uretse ko nta n’uwakwirengagiza ko hari ubwo, bitewe n’icyerekezo igihugu gifite, hari igihe umwanya runaka udahita uhabwa umuyobozi, igihe bigaragara ko inshingano ze zishobora gukorwa n’izindi nzego kandi umuvuduko igihugu kiriho ntuhungabane.
Hari benshi baba bishyize mu myanya rero n’ababa bavugira mu matamatama bibaza uzicazwa muri iyo ntebe mu gihe kitazwi, abandi nabo bari kuhanya ngo barebe ko baterwa iteka.
Nubwo hatajya havugwa ibyagendeweho, icyerekezo cy’igihugu kirigaragaza. Perezida Kagame yavuze ko iyi manda izaba umwihariko ku rubyiruko, bikanakubitana n’uko u Rwanda rwimakaza ihame ry’uburinganire aho abagore badahezwa na mba; bisobanuye ko dushobora kubona iyi myanya yose ihawe nk’abagore tugakomeza kwesa imihigo.
Kuri ubu muri Guverinoma y’u Rwanda, Abaminisitiri b’abagore bari ku kigero cya 58%, ni icyerekezo gishimwa n’Isi.
Uburyo abayobozi bashyirwa mu myanya muri leta, akenshi biratungurana. Kugera ku munota wa nyuma usanga ari ibintu byakozwe mu bwiru ku buryo biba bizwi n’Umukuru w’Igihugu na Minisitiri w’Intebe, ibi ni nako bigenda mu gihe abayobozi bagiye gukurwa ku myanya.
Guverinoma y’uyu munsi yuzuyemo amasura mashya
Impinduka muri Guverinoma y’u Rwanda ni ibintu bimaze kumenyerwa, isaha iyo ariyo yose buri wese aba yiteze ko hashobora kumenyekana amakuru mashya amuvugaho ko yasimbuwe cyangwa se ko yahawe indi mirimo. Ni impinduka zitangazwa binyuze mu iteka rya Perezida wa Repubulika.
Nka Guverinoma yariho mu mpera za manda ya kabiri ya Perezida wa Repubulika mu 2017, ubu urebye amasura yabo, abenshi twamaze kubibagirwa mu ruhando rwa politiki kuko ubu basigaye bakora ibindi, abandi bayobotse iy’ishuri kugira ngo bakarishye ubwenge.
Batandatu, ni wo mubare w’abaminisitiri bari muri Guverinoma uyu munsi bari bayirimo mu mpera za manda ya Perezida Kagame mu 2017; naho 11 nibo ba Minisitiri batakiri muri Guverinoma Perezida Kagame yatangiranye iyi manda.
Barindwi bari abanyamabanga ba leta [manda ya Perezida Kagame itangira mu 2017] nabo ntibakiri muri iyi myanya, gusa muri bo babiri bazamuwe mu ntera bagirwa abaminisitiri. Batatu niwo mubare w’abavuye muri Guverinoma yatangajwe na Perezida wa Repubulika mu Ukwakira 2018 biyongeraho Umunyamabanga Uhoraho umwe wahinduriwe inshingano.
Nubwo ari imyanya ine itarimo abayobozi, nta kibujije ko n’abasanzwe bari muri Guverinoma harimo abashobora kuba basimburwa, yewe nta n’uzi isaha n’umunsi izi mpinduka zizabera, bizwi n’Umukuru w’Igihugu wenyine. Ku bafite ibicuro, amahirwe masa!
",https://m.igihe.com/politiki/article/amashyushyu-ni-yose-intebe-enye-muri-guverinoma-zitegereje-abazicazwamo,Politics
Rurageretse hagati y’umugore wa Ben Rutabana n’abayobozi ba RNC,"Umugore wa Ben Rutabana, Diane Rutabana, yatangiye kotsa igitutu abayobozi b’umutwe w’iterabwoba wa RNC, abasaba kumubwira mu maguru mashya aho umugabo we ari nyuma y’ukwezi kurenga aburiwe irengero.
Umugore wa Ben Rutabana, Diane Rutabana, yatangiye kotsa igitutu abayobozi b’umutwe w’iterabwoba wa RNC, abasaba kumubwira mu maguru mashya aho umugabo we ari nyuma y’ukwezi kurenga aburiwe irengero.
Ni ubwa mbere Diane Rutabana yumvikanye ubwe asaba ubuyobozi bwa RNC kwerekwa aho umugabo we ari kuko abashinja kumenya aho aherereye, mu gihe abagize uwo mutwe banyuranya mu mashyi no mu mudiho ku irengero rye.
Kubura kwa Rutabana kwaciye igikuba mu muryango we no mu batavuga rumwe na Leta baba hanze y’u Rwanda, nyamara RNC yo ukurikije uko yitwaye muri icyo kibazo isa n’itabyitayeho cyangwa se ifite andi makuru yihariye ku ishimutwa ry’umwambari wayo idashaka gutanga.
Bamwe mu bazi neza imikorere ya RNC nka Noble Marara wakoranaga na Nsabimana Callixte uzwi nka Sankara, bavuze ko Rutabana yashimuswe na Kayumba Nyamwasa ndetse ko ari gukorerwa iyicarubozo n’abambari be.
Kuwa 2 Ukwakira 2019 nibwo umuryango wa Ben Rutabana, umuririmbyi akaba na Komiseri ushinzwe amahugurwa muri RNC wandikiye Umuhuzabikorwa wa RNC, Jerome Nayigiziki bamusaba gusobanura izimira ry’umunyamuryango wabo.
Mu ibaruwa, abo mu muryango wa Rutabana bavuze ko yahagurutse i Bruxelles ku wa Gatatu tariki 4 Nzeri 2019 saa 21:45 n’indege ya Emirates Airlines, agana Entebbe muri Uganda. Yabanje guhagarara i Dubai mbere yo kugera ku kibuga cy’indege cya Entebbe ku wa 5 Nzeri saa 13:50.
Yakomeje kuvugana kuri telefoni n’umugore we Diane Rutabana hagati y’itariki 5-8 Nzeri, nyuma ntiyongera kumva ijwi rye. Rutabana ngo yagombaga gusubira mu Bubiligi ku wa 19 Nzeri nabwo akoresheje Emirates Airlines, ariko baramutegereje baraheba.
Uwo muryango uvuga ko wakiriye amakuru ko Rutabana afunzwe mu buryo butemewe n’abarwanyi b’umutwe ukorere muri Repubulika Iharnira Demokarasi ya Congo witwa RUD Urunana, biturutse kuri Major Faustin Ntilikina; General Jean Michel Afurika bahoze mu buyobozi bw’uwo mutwe na Frank Ntwali muramu wa Kayumba Nyamwasa.
Mu kiganiro Diane Rutabana yahaye BBC, yavuze ko aherutse guhamagarwa n’umuntu, akamumenyesha ko yatumwe na Kayumba Nyamwasa ngo amuhumurize.
Uyu mugore yavuze ko yagiye ahabwa amakuru atandukanye, bamwe mu bagize RNC bakamubwira ko umugabo we ameze neza mu gihe abandi bamubwira ko batazi aho ari.
Ati “Nyuma nabazaga bamwe bakambwira ngo ni ikibazo cy’umutekano ariko aho ari bazi ko ameze neza. Ayo ni amakuru nahawe n’abantu bane bo muri RNC. Bucyeye bwaho undi wo muri RNC arampamagara arambwira ngo yatumwe n’uwo muyobozi wabo ngo ’Kayumba yambwiye ngo nkuvugishe nguhumurize"".
Nyamara ibyo bihabanye n’ibyatangajwe n’umuhuzabikorwa wa RNC, Jerome Nayigiziki uherutse kwandika ibaruwa, agaragaza ko nabo batazi aho Ben Rutabana aherereye, ndetse bashishikariza umuryango we kwitabaza ibihugu Rutabana afitiye ubwenegihugu bikabafasha.
Muri iyo baruwa, Nayigiziki yagize ati “Aho mugenzi wacu yaba yaragiye cyangwa ari, ntabwo yahagurutse agiye mu rugendo cyangwa mu butumwa yahawe n’ubuyobozi bw’Ihuriro nyarwanda nkuriye.”
Diane Rutabana yumvikanishije ko RNC ishobora kuba iri inyuma y’izimira ry’umugabo we kuko na mbere yo guhaguruka mu Bubiligi ngo yari yarabwiwe ko nasubira muri Uganda azafungwa.
Ibyo kandi Diane abishingira ku makimbirane umugabo we yari afitanye na muramu wa Kayumba Nyamwasa ushinzwe ubukangurambaga muri RNC witwa Frank Ntwali.
Yagize ati “ Abo ni abantu bo muri RNC babivuze kandi ntabwo babivuze mu ibanga”.
Uyu mugore yemeza neza ko RNC izi aho umugabo we ari, agasaba ko agaragazwa mu maguru mashya.
Rutabana yari afitanye ubwumvikane buke na Kayumba Nyamwasa, bashinjanya ko Kayumba ashaka kwiyegereza abo bafitanye isano, ndetse ngo Rutabana yababajwe n’abantu bafatiwe muri Congo mu mutwe wa P5 uyoborwa na Kayumba, ubu bari mu nkiko mu Rwanda.
Rutabana ngo yarakajwe n’uko inama ze zitubahirijwe kuko bajya gufatwa yari yababuriye. Ngo Kayumba yahaye itegeko Major Habib Mudathiru wari uyoboye izo ngabo kubavana muri Kivu y’Amajyepfo bakajya ku mupaka wa Uganda, aho bazahabwa inkunga zihagije kurusha izo bahabwaga hafi y’u Burundi.
Uburakari bwa Rutabana agashaka kwaka ibisobanuro Kayumba wagushije ingabo zabo mu biganza by’uwo bahanganye, ngo byaba impamvu yatumye ashaka ‘kumwumvisha’ kuko umusirikare muto yari ashatse kubaza byinshi ‘Jenerali’, ndetse bikekwa ko ubwo Rutabana yajyaga muri Uganda yari agiye mu bikorwa bya gisirikare, arenze ku gushaka kwa Kayumba.
Amakuru atandukanye ari kunyuzwa ku mbuga nkoranyambaga ariko adafitiwe gihamya, ari kuvuga ko Ben Rutabana yaba yariciwe muri Congo aciwe umutwe. Ngo yaba yicishijwe ku kagambane ka Kayumba ngo atazamena amabanga y’uwo mutwe na Uganda dore ko yari atangiye gushwana nabo.
Noble Marara aherutse gutangaza ko Kayumba Nyamwasa afite uruhare runini mu ibura rya Rutabana.
Marara yavuze ko Kayumba ari umwe mu babangamiye bikomeye abatavuga rumwe na Leta y’u Rwanda baba hanze kuko abahozamo umwiryane kubera icyenewabo, ku buryo asanga ntacyo bazageraho.
Rutabana yakunze kugenda muri Uganda kimwe na bagenzi be bo muri RNC nta nkomyi, ari mu bikorwa bya RNC byo gushaka ubushobozi n’abayoboke, abifashijwemo n’inzego zirimo urushinzwe ubutasi bwa gisirikare, CMI n’urw’iperereza ry’imbere mu gihugu, ISO.
Bivugwa ko ifatwa rye ryagizwemo uruhare na CMI atanzwe na Frank Ntwali, muramu wa Kayumba.
",https://m.igihe.com/politiki/article/rurageretse-hagati-y-umugore-wa-ben-rutabana-n-abayobozi-ba-rnc,Politics
Murangwa Hadidja yatowe nk’umusenateri uhagararariye imitwe ya politiki,"Ihuriro ry’Imitwe ya Politiki yemewe mu Rwanda, ryatoye Murangwa Ndangiza Hadidja wo mu ishyaka PDI nk’umusenateri uzarihagararira muri sena.
Ihuriro ry’Imitwe ya Politiki yemewe mu Rwanda, ryatoye Murangwa Ndangiza Hadidja wo mu ishyaka PDI nk’umusenateri uzarihagararira muri sena.
Murangwa asimbuye Uwamurera Salama wari watowe mu minsi ishize urukiko rw’ikirenga rukanga kumwemeza kubera ko ubunararibonye afite butamwemerera kujya muri uwo mwanya.
Amatora yo gusimbura Uwamurera yabaye kuri uyu wa Kane ku cyicaro cy’Ihuriro ry’Imitwe ya Politiki yemewe mu Rwanda giherereye ku Kacyiru.
Hiyamamaje abakandida batatu, hatorwa Murangwa Hadidja wo muri PDI ku majwi 32, Athanase Nahimana wa PS Imberakuri yagize amajwi ane naho Masozera Icyizanye Jacky wa Democratic Green Party of Rwanda agira amajwi 7, n’impfabusa imwe.
Perezida wa PDI Harerimana Fazil yashimiye abahagarariye imitwe ya Politiki bagiriye icyizere ishyaka ayoboye.
Ashingiye ku bunararibonye bwe, yavuze ko Hadidja azafatanya n’abandi neza muri Sena.
Ati “Twakiriye neza icyizere abahagarariye amashyaka baduhaye, turabashimira kandi tubizeza ko tuzakomeza gushaka abakandida beza igihe cyose bizaba bikenewe”.
Umuyobozi w’ihuriro ry’imitwe ya Politiki, Mukabunani yavuze ko bujuje inshingano zabo, ko we azamezwa n’urukiko rw’ikirenga. Kandi avuga ko kuba barasabwe gutora undi mukandida nta kibazo ahubwo byemeza ko buri rwego ruba rwakoze inshingano zarwo.
Ati “Abanyarwanda bumve ko inzego zifite uko zikora, kuba twasubiyemo amatora ntabwo ari igitangaza ni uko gusa buri rwego ruba rwakoze inshingano zarwo.”
Murangwa Ndangiza Hadija ni inzobere mu bijyanye n’imisoro akaba n’umunyamategeko mu bijyanye n’imisoro. Ni umwe mu bagize inama y’ubutegetsi muri Banki Nkuru y’Igihugu, BNR.
Ni umunyamuryango w’Ikigo Mpuzamahanga cy’Ubukemurampaka cya Kigali (KIAC). Yakoze mu mishinga itandukanye yiga ku misoro n’ubucuruzi yabaga ihuriweho n’imiryango mpuzamahanga ndetse na Guverinoma y’u Rwanda.
Yakoze akazi k’ubujyanama mu bigo mpuzamahanga nka International Finance Corporation (IFC ), Umushinga wo guhuza imisoro muri EAC n’ibindi.
Kuri ubu yakoraga nk’impuguke ishinzwe igenamigambi n’iterambere ry’ikigo mu kigo cy’ababaruramari b’umwuga mu Rwanda, (ICPAR).
Yagiye mu nama z’ubutegetsi z’ibigo bitandukanye mu Rwanda nko muri Banki Itsura Amajyambere (BRD), Ishami rishinzwe ubuvuzi mu gisikare (MMI) no mu Kigo cy’Igihugu gishinzwe Ubuzima (RBC).
Murangwa asanze Nkusi Juvenal w’ishyaka PSD, wamaze gutorerwa guhagararira Ihuriro ry’imitwe ya Politiki muri Sena.
",https://m.igihe.com/politiki/article/murangwa-hadidja-yatowe-nk-umusenateri-uhagararariye-imitwe-ya-politiki,Politics
Uko u Burundi na Uganda byafashije Kayumba Nyamwasa kurema umutwe wa gisirikare muri RDC,"Kuri uyu wa Gatatu tariki ya 2 Ukwakira, mu rukiko rwa gisirikare i Nyamirambo hatangiye urubanza ruregwamo abantu 25 bashinjwa ibyaha bitandukanye bishingiye gukorana n’umutwe w’iterabwoba wa RNC uyoborwa na Faustin Kayumba Nyamwasa n’indi mitwe itemewe.
Kuri uyu wa Gatatu tariki ya 2 Ukwakira, mu rukiko rwa gisirikare i Nyamirambo hatangiye urubanza ruregwamo abantu 25 bashinjwa ibyaha bitandukanye bishingiye gukorana n’umutwe w’iterabwoba wa RNC uyoborwa na Faustin Kayumba Nyamwasa n’indi mitwe itemewe.
Abo bantu biganjemo abanyarwanda, bayobowe na Rtd Maj Habib Mudathiru, bakurikiranyweho ubufatanyacyaha mu kwinjira mu mutwe w’ingabo utari ingabo zemewe n’igihugu; ubugambanyi mu cyaha cyo kugirira nabi ubutegetsi buriho, kugirana umubano n’izindi nzego za leta zo mu mahanga hagambiriwe gushoza intambara no kurema umutwe w’abagizi ba nabi.
Ibyaha bashinjwa n’ubushinjacyaha, bigaragaza neza uruhare ibihugu by’u Burundi na Uganda byagize mu ishingwa ry’umutwe wa gisirikare ushamikiye ku ihuriro P5 rigizwe n’amashyaka atemewe mu Rwanda nka RNC, FDU Inkingi, PDP Imanzi, PS Imberakuri na Amahoro People’s Congress.
Ibyo ubushinjacyaha bwagaragaje bihuye n’ibyatangajwe n’impuguke za Loni mu mpera z’umwaka ushize, ubwo zasohoraga raporo igaragaza ko muri Repubulika Iharanira Demokarasi ya Congo hari umutwe w’inyeshyamba wa Kayumba Nyamwasa ugamije guhungabanya umutekano mu Rwanda.
Iyo raporo yavugaga ko Kayumba Nyamwasa afite umutwe w’inyeshyamba zikorera mu misozi ya Fizi na Uvira muri Kivu y’Amajyepfo. Uwo mutwe ugizwe n’abagera kuri 400, uyobowe na Shaka Nyamusaraba wahoze ayoboye inyeshyamba za Gomino, ukaba ukoresha intwaro ziturutse mu Burundi n’ubundi bufasha bavana muri Uganda.
Kayumba yafashijwe gushinga umutwe w’inyeshyamba

Umushinjacyaha yavuze ko Rtd Major Habib Mudathiru yahunze u Rwanda akajya muri Uganda, agezeyo ahurirayo n’uwitwa Maj Robert Higiro wahoze mu ngabo z’u Rwanda akaba umwe mu bagize RNC, amugira inama yo gushaka ibyangombwa by’impunzi kugira ngo abone umutekano.
Ngo ibyangombwa yarabishatse ku manyanga arabibona, ajyanwa kuba mu nkambi y’impunzi iri mu gace ka Arua.
Higiro yaje kugaruka guhura na Mudathiru, amubwira ko yavuganye na Kayumba Nyamwasa uyobora RNC, akamubwira ko bagiye kubaka igisirikare ndetse bamaze kubona ibirindiro muri RDC.
Higiro yafashe Mudathiru amuhuza na Capt Bagumya Apollo muramu wa Kayumba Nyamwasa. Yamuhuje kandi n’uwitwa Sunday Charles (uyu raporo ya Loni yagaragaje ko ari we washakiraga abarwanyi umutwe wa Kayumba ari i Bujumbura) yazanye na Sibo Charles wahoze ari Capt muri RDF.
Bamaze kunoza umugambi, mu 2017 Sibo Charles na Mudathiru batorotse inkambi bagera i Mbarara, bahita bafashwa n’Urwego rw’Iperereza rwa Uganda ngo bagere i Burundi banyuze muri Tanzania, bafashijwe na Capt Johnson ukorera urwego rushinzwe ubutasi mu gisirikare cya Uganda (CMI) , wabashyize mu modoka afite n’imbunda, bagera ku mupaka wa Tanzania banyuze Kikagati.
Berekeje i Bujumbura barindiwe umutekano, babagejeje i Bujumbura babaha icumbi muri Hotel Transit, ari naho hacumbikirwaga abantu benshi bajya muri RNC.
Nyuma ngo Kayumba Nyamwasa yahamagaye Sibo Charles na Major Mudathiru kuri Skype, ababwira ko mu mwanya babonana n’abayobozi ba Gisirikare mu Burundi, ati “Muvugane bikeya kuko ibyinshi twarabirangije.""
Ngo yababwiye ko bahabwa imbunda n’amasasu, bakerekwa inzira yo gucishamo abasirikare bato b’Abanyarwanda bari i Burundi, n’inzira yo kunyuzamo abarwayi igihe badashoboye kuvurirwa mu nkambi.
Ni nako byagenze kuko mu kanya gato bahuye na Colonel Ignace Sibomana na Major Bertin bari kumwe na Colonel Nyamusaraba, Umunyamulenge uyobora umutwe witwara gisirikare wa Ngomino ari na we wahawe kuyobora ingabo za Kayumba.
Mu kiganiro bagiranye, ngo bemeranyije ko imyitozo ya P5 igizwe ahanini n’abanyarwanda, bazajya bakora imyitozo biyitiriye Ngomino ya Col Nyamusaraba, mu gihe bazaba babaye benshi bakazabona kujya mu nkambi yabo.
Nyuma y’icyumweru kimwe iyo nama ibaye, ngo Colonel Sibomana na Maj Bertin, bahaye imodoka n’uburinzi igikundi cya Major Mudathiru n’abasirikare bato bari kumwe, babageza ku kiyaga cya Tanganyika, bambukira mu bwato bagera muri RDC. Bagezeyo baje kwakirwa n’abandi basanzweyo.
Mbere yo kwinjira muri RDC, ngo bahawe imbunda zo mu bwoko bwa SMG 13, LMG 3, MMG 1 n’ibikarito by’amasasu ya SMG 4, na sheni z’amasasu ya NMG 3.
Umushinjacyaha yavuze ko nyuma yo gushinga P5, Kayumba yaje kugira Colonel Nyamusaraba umuyobozi w’ibikorwa byose, yungirizwa na Sibo Charles, Habib Mudathiru ashingwa ibikorwa n’imyitozo, Semahurunguru ashingwa iperereza na Politiki, uwitwa Richard ashingwa ubutegetsi n’ibikoresho, Olivier ashingwa imari.
Nyuma ngo Kayumba yahamagaye Mudathiru kuri telefoni ikoresha icyogajuru, amusaba ko batekereza uko bahindura aho bakorera, ashaka ko bava muri Kivu y’Amajyepfo bakajya ku mupaka wa Uganda, kuko babonaga u Burundi butabaha inkunga ihagije, ariko ngo muri Uganda babonaga ishobora kuba nyinshi.
Muri uwo mugambi, mu mafaranga bakoresheje, amadolari 12000 yoherejwe na Ben Rutabana kuri Western Union i Bujumbura, Richard ajya kuyabikuza.
Muri Gicurasi uyu mwaka niho ba barwanyi ba Kayumba bimutse, bageze Kalehe baza guhura n’umutwe wa MRCD iyoborwa na Gen Irategeka Wilson, bababwira ko ngo bo batangiye akazi muri Nyungwe.
Bamaze kuruhuka ngo bakomeje urugendo ""rutabahiriye na gatoya,"" kuko bageze muri Gatoyi i Masisi, bahuye n’ibico byinshi by’ingabo za Congo, FARDC, bararaswa, aribwo bamwe bafatwaga abandi bishyikiriza ingabo za Loni ziri mu Burasirazuba bwa Congo, Monusco.
Umushinjacyaha yavuze ko abashoboye kurokoka bagiye bamanika amaboko ku matariki atandukanye, kugeza ubwo Leta ya Repubulika Iharanira Demokarasi ya Congo yabashyikirije u Rwanda.
Ubuhamya ubushinjacyaha bwagaragaje, bushingiye ku iperereza bwakoze n’inyandiko mvugo z’abashinjwa ibyaha.
Ibyagaragajwe bihura n’ibya raporo y’impuguke za Loni, kuko nayo ivuga ko intwaro, ibiryo, imiti n’imyambaro byose uwo mutwe wakoreshaga bituruka i Burundi.
Raporo ivuga ko uwo mutwe wari waragabanyijwemo batayo eshatu, iyitwa Alpha, Bravo na Delta, buri imwe ikaba igizwe n’abarwanyi basaga 120.
",https://m.igihe.com/politiki/article/uko-u-burundi-na-uganda-byafashije-kayumba-nyamwasa-kurema-umutwe-wa-gisirikare,Politics
Urukiko rw’Ikirenga rwanze Uwamurera Salama wari uherutse gutorerwa kuba umusenateri,"Urukiko rw’Ikirenga rwandikiye Ihuriro ry’Imitwe ya Politiki yemewe mu Rwanda ruyimenyesha ko rwanze kwemeza Uwamurera Salama uherutse gotorwa n’iryo huriro ngo yinjire muri Sena.
Urukiko rw’Ikirenga rwandikiye Ihuriro ry’Imitwe ya Politiki yemewe mu Rwanda ruyimenyesha ko rwanze kwemeza Uwamurera Salama uherutse gotorwa n’iryo huriro ngo yinjire muri Sena.
Urukiko rw’Ikirenga rwagaragaje ko Uwamurera nta bunararibonye afite bwo kuba umusenateri.
Umuvugizi Ihuriro ry’Imitwe ya Politiki yemewe mu Rwanda, Depite Mukabunani Christine yabwiye IGIHE ko bandikiwe bamenyeshwa ko Uwamurera atemerewe kuba umusenateri.
Yagize ati “Yego nibyo. [Bamwanze] kuko adafite ubunararibonye buhagije. Igikurikiraho ni ugutora undi, turi gutegura inama ejo bundi kuwa Kane.”
Kuwa 19 Nzeri nibwo Ihuriro ry’Imitwe ya Politiki mu Rwanda ryatoye Nkusi Juvénal wo mu Ishyaka riharanira Demokarasi n’Imibereho Myiza y’Abaturage (PSD) na Uwamurera Salama wo mu Ishyaka Ntangarugero muri Politiki (PDI) nk’abazarihagararira muri Sena.
Uwamurera asanzwe ari Umunyamabanga wa PDI yakoze imirimo itandukanye mu Karere ka Rusizi mu gihe cy’imyaka icumi.
IGIHE yabajije Mukabunani impamvu batoye Uwamurera batabanje kureba ko afite ubunararibonye buhagije, asubiza ati “Urukiko bo bafite ubushobozi burenze ubwacu, ni nayo mpamvu tuboherereza dosiye ngo bayisuzume. Twe turatora dukurikije uko ishyaka ryamwamamaje, hanyuma urukiko tukarusaba ngo rumwemeze. Ubwo rero mu bushishozi bwabo nyine ni uko babibonye.”
Yavuze ko nta gikuba cyacitse kuko urukiko rw’Ikirenga rwakoze akazi karwo.
Mukabunani yavuze ko mu matora yo gushaka usimbura Uwamurera, amashyaka yose agize Ihuriro afite uburenganzira bwo gutanga umukandida, ko atari itegeko ko undi azava muri PDI.
Ingingo ya 107 y’Itegeko Ngenga rigenga amatora ivuga ko kugira ngo umuntu atorerwe kuba cyangwa agirwe Umusenateri, agomba kuba ari Umunyarwanda w’indakemwa kandi w’inararibonye; kuba afite nibura impamyabumenyi ihanitse cyangwa ihwanye na yo cyangwa yarakoze imirimo yo mu rwego rwo hejuru muri Leta cyangwa mu bikorera.
Agomba kandi kuba atarambuwe n’inkiko uburenganzira mbonezamubano n’ubwa politiki; kuba afite nibura imyaka mirongo ine y’amavuko; kuba atarakatiwe ku buryo budasubirwaho igihano cy’iremezo kingana cyangwa kirenze amezi atandatu kitahanaguweho n’imbabazi z’itegeko cyangwa ihanagurwabusembwa.
",https://m.igihe.com/politiki/article/urukiko-rw-ikirenga-rwanze-uwamurera-salama-wari-uherutse-gutorerwa-kuba,Politics
"Umwiryane, gucikamo ibice n’umuvumba w’amarira; ibyaranze imyaka 8 RNC imaze ishinzwe","Imyaka umunani irihiritse umutwe wa RNC uvutse. Abawushinze barimo Patrick Karegeya, Kayumba Nyamwasa, Théogène Rudasingwa na Gahima Gérald hamwe n’abiyemeje kubayoboka muri iyi myaka banyuze mu bigeragezo byinshi byaje kubaviramo inzira y’umusaraba, birangira bamwe bakuwemo umwuka, abandi bukana inabi, bacitsemo ibice ku buryo umugambi bari bafite kuri ubu wababereye nk’ibya wa wundi wagerageje gukama ikimasa.
Imyaka umunani irihiritse umutwe wa RNC uvutse. Abawushinze barimo Patrick Karegeya, Kayumba Nyamwasa, Théogène Rudasingwa na Gahima Gérald hamwe n’abiyemeje kubayoboka muri iyi myaka banyuze mu bigeragezo byinshi byaje kubaviramo inzira y’umusaraba, birangira bamwe bakuwemo umwuka, abandi bukana inabi, bacitsemo ibice ku buryo umugambi bari bafite kuri ubu wababereye nk’ibya wa wundi wagerageje gukama ikimasa.
 Imvo n’imvano y’Imiborogo no gucikamo ibice muri RNC.
 Museveni, Papa mushya muri batisimu w’abarwanya u Rwanda.
 RNC mu runana na Chieftency of Military Intelligence ya Uganda mu gukorera iyicarubozo Abanyarwanda.
 Impamvu Rudasingwa yatutse Kayumba kuri nyina!
 FARDC yasongeye RNC mu mashyamba ya Congo.
RNC abayishinze bavugaga ko ari ihuriro ry’abanyarwanda rigamije impinduka mu Rwanda binyuze mu nzira z’amahoro. Ujya gushingwa, wari urangajwe imbere n’abagabo bane, bose bafite ikintu kimwe cyangwa bibiri bahuriyeho.
Théogène Rudasingwa, Kayumba Nyamwasa, Gérald Gahima, na Patrick Karegeya nibo bari ku ruhembe rw’ishingwa rya RNC mu 2010, umugambi wabo bawunogereza muri Leta Zunze Ubumwe za Amerika, batangira ibikorwa ubwo.
Mu bandi harimo kandi nka Jérôme Nayigiziki, Gervais Condo, Jonathan Musonera, Joseph Ngarambe, Dr. Emmanuel Hakizimana na Jean Paul Turayishimye.
Iri huriro ryabo baritangirije mu Mujyi wa Bethesda muri Leta ya Maryland, aho bari bihaye intego yo “kuzana impinduka za politiki mu Rwanda” nk’uko bigaragara mu mahame remezo n’imirongo ngenderwaho bari biyemeje icyo gihe iganisha ku cyo bitaga “u Rwanda rushya”.
Icyita rusange ku bashinze RNC
Bane mu bari ku isonga ry’abashinze RNC bose babaye mu buyobozi bukuru bw’u Rwanda, babuvamo ku mpamvu zinyuranye, buri wese azinga utwangushye agana iy’ubuhunzi.
Kayumba Nyamwasa yigeze kuba Umugaba Mukuru w’Ingabo, Théogène Rudasingwa yabaye Ambasaderi w’u Rwanda muri Leta Zunze Ubumwe za Amerika n’Umuyobozi mu Biro bya Perezida wa Repubulika; Gérald Gerald yabaye Umushinjacyaha Mukuru ndetse n’Intumwa Nkuru ya Leta na Patrick Karegeya wigeze gushingwa ubutasi mu gisirikare.
Bashinze uyu mutwe batanguranwa n’igihe kugira ngo bajijishe amahanga bikinze inyuma y’ishusho y’abatavuga rumwe na Leta, kuko u Rwanda rwari ruri kubakurikirana ku byaha bitandukanye.
Mu 2011, Urukiko rwa Gisirikare rwakatiye Kayumba na Rudasingwa igifungo cy’imyaka 24 no kwamburwa impeta za gisirikare. Gahima na Patrick Karegeya bo bahanishwa igifungo cy’imyaka 20.
Tumenyereye ko abashinga imitwe ya politiki baba baharanira demokarasi n’amahame y’uburenganzira bwa muntu, ariko usesenguye neza aba bane bo bari bahuriye ku kindi kintu gikomeye kuri bo, ariko kinasekeje ku rundi ruhande: Kwijundika Kagame.
Impamvu bashingiraho zabonwa na buri wese, kuko akenshi hari ubwo abantu bakosa, ababakuriye bagerageza kubasubiza mu murongo, aho kurakara ku bwo gukosa, bakarakara ku bwo gukosorwa. Ni ko byagenze kuri aba bagabo bane.
Bavuye i Kigali bakwepa! Kibuno mpa amaguru…
Senateri Tito Rutaremara ni umwe mu bantu bazi neza iby’aba bagabo kuko bakuze ababona, baba abayobozi muri leta imwe ndetse banahura kenshi.
Muri Nzeri 2010, yigeze kuva imuzi impamvu zagiye zituma bafungwa, icyo gihe we yari akiri Umuvunyi Mukuru mbere y’uko aba Umusenateri.
Karegeya yafashe inzira y’ubuhinzi avuye muri Gereza, bivugwa ko icyo gihe yari amaze umwaka umwe afunguwe azira gusuzugura abamukuriye, niko guhita yerekeza iya Uganda ahari ababyeyi be, ararorongotana agera muri Afurika y’Epfo.
Ibya Gahima Gérard byo ni birebire uhereye ku buryo uyu mugabo wize amategeko yinjiye mu myanya y’ubuyobozi bukuru mu rwego rw’ubutabera; ibyo byo ni ibindi bindi ntitwabigarukaho ngo tubirangize.
Mbere y’uko nawe ava mu Rwanda, yari mu nkiko na BCR kubera gufata imyenda mu buryo bw’uburiganya, aho ngo hari umwenda yanditse ku mubyeyi we (nyina) kandi arengereje imyaka 70 y’amavuko, bikaba byari binyuranije n’amategeko.
Rudasingwa nawe ntari kure aha, abazi ibye neza bamwibukira ku buriganya mu iyubakwa ry’ibikorwa remezo bikomeye birimo na Hotel Intercontinental (Serena tubona ubu), ifaranga ryaratikiriye karahava abigizemo uruhare.
Yari ageze ku kigero cyo kwandika imitungo ku bantu batari bo, byigeze no gutuma afungwa, acitse umunyururu, nawe ayabangira ingata.
Ni uko byagenze no kuri Kayumba Nyamwasa, nawe wakoze amakosa akomeye mu gisirikare, bikiyongeraho ibijyanye no kwigwizaho imitungo, ku buryo iyo badakomwa mu nkokora ugereranyije na apeti [appetit/appetite] bari bafite, aba bagabo magingo aya baba bihariye nka 3/10 cy’ubukungu bw’u Rwanda ahari!
Icengezamatwara no guhuzagurika bitewe no kubura umurongo
RNC ikimara kujyaho, yatangiye gushaka uko igaba amashami hirya no hino, ikora ku bantu bose bavuye mu Rwanda bahunga ubutabera n’abandi b’imburamukoro batuye iyo mu mahanga, basobanurirwa ko ariyo makiriro babonye, maze amashyushyu aba menshi, uwari ufitiye u Rwanda umutima mubi, awukuba kabiri.
Uhereye muri Amerika ukagera muri Afurika, hose bagiye bahashyira abayobozi. Urugero nko muri Afurika y’Epfo, umuhuzabikorwa yari Abdallah Seif Bamporiki, Robert Mukombozi ari ushinzwe Australia, Rudasingwa Alexis areberera u Bubiligi, Jean Pierre Mushimiye ari mu Bwongereza, Patrick Uwalilaye muri Canada, Eugène Munyangoga muri Denmark n’ahandi gutyo.
Byarakomeje maze bigera no mu kwiyegereza indi mitwe n’amashyaka atemewe mu Rwanda nayo agamije inabi ku gihugu maze bunga ubumwe ariko bwari bufite ikindi buhatse.
Mu 2012 RNC yatangiye imikoranire na FDU-Inkingi ya Ingabire Victoire wari ufungiye mu Rwanda, icyo gihe igikorwa byose byagenzurwaga na Dr. Nkiko Nsengimana wari Umuhuzabikorwa wayo.
Nyuma yaho yiyunze n’indi mitwe irimo Amahoro PC, PS-Imberakuri igice cya Ntaganda Bérnard, PDP-Imanzi n’indi nkuko byanagaragajwe na raporo ya Loni ya 2018 ko bafite umutwe bahuriyeho wa P5; bose intego yari uguteza umutekano n’imvururu mu gihugu, bahungabanya umutekano.
Bashatse imbaraga ahantu hose, ndetse mu minsi ishize mu 2017 havuzwe imikoranire ya RNC ya Kayumba na Diane Rwigara bashaka kureba uko bateza umwuka mubi mu baturage bifashishije akarimi n’ikimero by’umukobwa.
Kutumvikana, kuryana no gucikamo ibice
Iri huriro nk’uko ryiyita, uko iminsi yagiye isimburana, ryatangiye kuzamo urunturuntu. Byatangiriye ku rupfu rwa Patrick Karegeya mu mpera za 2013, bisa n’aho abari bawugize babuze igice kimwe cy’umubiri kuko yari umuntu uzi gucengera dore ko ariwe wabafashije kugera kuri Jakaya Kikwete wayoboraga Tanzania.
Nyuma y’aho gato, ku ya Mbere Nyakanga 2016 n’ibyo bikomere bitarakira, Kayumba na Rudasingwa barashwanye karahava. Bijya binavugwa ko Rudasingwa yigeze gutuka Kayumba ibitutsi bikomeye umuntu atatinyuka kwandika binavamo ugicikamo kabiri k’uyu mutwe.
Kayumba nk’uwabaye umusirikare ukomeye yari ashyigikiwe n’abandi babaye abasirikare, hanyuma Rudasingwa nawe afite abasivili bamuri inyuma. Uko niko bakoraga.
Muri Nyakanga 2016, Rudasingwa yanditse avuga ko uyu mutwe wasubiye inyuma ku buryo budasanzwe mu myaka itanu yari ishize, ukagira “ubuyobozi bubi butigeze bubaho”.
Inyandiko ye yo ku ya 1 Nyakanga 2016, yavugagamo ibintu biteye ubwoba bisa naho umuriro wakaga muri RNC, binagaragaza uburyo iri huriro ridafatika.
Rudasingwa yashyize Kayumba mu majwi ko yashinze agatsiko k’Abatutsi bahoze mu gisirikare kahawe kuyobora RNC nubwo ubuyobozi bwari busanzweho bwageragezaga kugatesha agaciro, ku buryo bisa “nk’aho Kayumba yaremeye ishyaka mu rindi.”
Kayumba nawe yashinjaga Rudasingwa ko hari agatsiko yashinze agamije kumuvana ku buyobozi bwa RNC ubwo yari akiyiyoboye cyane cyane mu myaka ibiri yari ishize, akamushinja kumusuzugura, kumutuka n’ibindi yavuze ko atari agishoboye kwihanganira.
Muri make, icyari kiriho icyo gihe ni ukuvuga ngo ni inde uyoboye hano, umusirikare ati “Sio maombi ni Order”, umusivili nawe ati “ntukange”. Ubwo bakizwa na nde ? Iminsi!
Gucikamo ibice kwa RNC n’ivuka rya New RNC
Kayumba Nyamwasa tariki 26 Nyakanga 2016, yashyize hanze ibibazo bivugwa muri RNC, ubuhemu bwa Rudasingwa washakaga gusenya iryo shyaka biciye mu gukurura amacakubiri ashingiye ku moko no gushaka kuryigarurira biciye mu kwanga amatora n’ibyayavuyemo.
Ubu bwumvikane buke bwatumye Rudasingwa amwiyomoraho, ashinga umutwe we yise New RNC, ajyana n’abari bamushyigikiye b’abasivili, abasirikare basigara mu rundi ruhande muri RNC ya Kayumba.
Yahise ashyiraho Komite y’agateganyo yo kuyobora New RNC mu gihe cy’iminsi 30 aho we yari Chairman, umwungirije ari Joseph Ngarambe naho Umunyamabanga ari Jonathan Musonera.
Bahise biyemeza kandi kwitandukanya n’umuntu uwo ariwe wese ushyigikiye Kayumba ndetse wemera amatwara ye.
Kayumba-Rudasingwa: Inkoni mu cyico
Kayumba na Rudasingwa ntibakunze guhuza na busa, buri wese yabaga ahiga undi, ashaka uko yamubirindura, ubundi ibindi bikazaza nyuma.
Kayumba yigeze gushinja Rudasingwa agasuzuguro, kutitabira inama kimwe no kwikanyiza.
Kayumba mu 2016 yiyemereye ko RNC yugarijwe n’ibibazo, Rudasingwa we yavuze ko ari ishyaka ryasabitswe n’urwango rushingiye ku moko, kudashyira hamwe n’ibindi.
Yavuze ko Rudasingwa yihutiye kubigaragaza mu itangazamakuru nyamara ngo we n’abo bafatanyije kwiyomora kuri Kayumba bagiye bakora ibikorwa bibi bakingirwa ikibaba.
Kayumba ati “Hari ibikorwa bibi bagiye bakora, twabagiriye ibanga ariko bo ntibaritugirira, n’ubu hari ibyo tutavuga kandi si uko bidahari, si uko tutabizi.”
Mu myaka yamaze muri RNC, Dr Rudasingwa ngo ntiyigeze ashyigikira demokarasi, atinya ko azasimburwa ku mwanya w’umuhuzabikorwa.
Abateruzi b’ibibindi muri RNC
Imvugo “Abateruzi b’ibibindi” yumvikanye igarukwaho kenshi na Twagiramungu Faustin, ashaka kuvuga abagaragu b’abandi. Muri RNC yakoreshwaga ku bantu badafite ijambo, Rudasingwa akabagereranya n’“abahutu” avuga ko bapfukiranywe n’agatsiko ka Kayumba.
Mu 2016 ihangana ryari rikajije umurego, Kayumba yigaramye utwo dutsiko ashinja Dr Rudasingwa ingengabitekerezo y’amoko n’igitugu no kwifashisha imvugo zigamije gutera ubwoba ndetse no kubiba urwango.
Ati “Igihe utangiye kuvuga ngo agatsiko k’Abatutsi bahoze ari abasirikare […] Ndetse umuntu umwise umwanzi w’abandi bantu, ugahindukira ngo agatsiko k’abateruzi b’abahutu. Izo mvugo zituma ibintu by’ubwoko bihabwa agaciro katari ko.”
Yongeye ati “Guhaguruka ukavuga ko uriya ntacyo avuze, ngo ni umuteruzi w’ibibindi ni agatsiko [...] Niba turi abanyagatsiko ntacyo bitwaye abo twasigaranye nabo bazaduhabura, ubwo butsiko buhagarare.”
Mu magambo ye yo ku wa 26 Nyakanga 2016, Kayumba yavuze ko “niba turi abateruzi b’ibindi ubwo bazatureka noneho dukore akazi, kuko bizeye ngo bamwe ni abaporofeseri, abandi ni abaganga, ariko kwita abantu abateruzi b’ibibindi mbona birimo gukabya. Hakwiye kubaho kubahana.”
Umunyenga w’intebe y’ubuyobozi wakongeje urwango ku bwa ‘Parrain’ Kikwete
Mbere y’uko Karegeya akurwamo umwuka, yari yaraceberegese agera kure, ahura na Perezida Zuma na Kikwete abagezaho igitekerezo cy’uyu mutwe wabo.
Kuri we ntibyari bigoye nk’umuntu wigeze gushingwa ubutasi mu gisirikare kuba yagera kuri aba bakuru b’ibihugu akaba yababwira icyo ashaka.
Bafashijwe na Kikwete wari ufite umugambi wo guhuza imitwe yose irwanya u Rwanda, ngo ikorere hamwe ariko icyakurikiyeho ni cyo gikomeye.
Abo muri RNC bariye akara ba Twagiramungu Faustin, Rusesabagina [nubwo yaje kubakubita icya semuhanuka], BEM Habyarimana Emmanuel wari ufite inshuti nyinshi muri FDLR, n’abandi bashaka gukora ihuriro ry’iyo mitwe yose n’amashyaka.
Ntibyatinze, kidobya ngo ba! Twagiramungu, Kayumba na buri wese wari ukomeye muri iryo huriro, yakoze ku isuti rye riteye agapasi, yitegura gusingira intebe y’ubuyobozi. Ubwinshi bw’abashakaga kuyobora bwari nka bimwe tujya tuvuga by’isoko n’amaduka ariko biza kurangira habuze n’umwe uyegukana kubera urupfu rwa Karegeya.
Yari umwe mu bantu bazi gutera igipindi unakunda gushyenga cyane bituma umugambi wose wari uhari ukendera, buri wese asubira mu mwanya we ibyo kwihuza birangira bityo nyuma bagenda bavuga uburyo batandukanye.
Kayumba yigeze kuvuga ko Rusesabagina yavuye muri uyu mugambi avuga ko burundu asezeye politiki, ubu amushinja kubeshya kuko yavuye muri RNC, agakomereza umurongo we muri FLN yarimo Nsabimana Callixte wamenyekanye nka Sankara.
Umuvumba w’amarira muri RNC
Mu myaka umunani RNC ishinzwe, amarira yatembye muri uyu mutwe inshuro nyinshi. Amarira ya mbere yatembye ubwo Patrick Karegeya yari amaze gukurwamo umwuka. Uyu yasaga nkaho ari we wahuzaga abasivili n’abasirikare, yumvirwaga na Kayumba ndetse na Rudasingwa.
Urupfu rwe rwavuzweho byinshi, bashyira mu majwi u Rwanda ko arirwo rubiri inyuma ariko habuze ikimenyetso na kimwe kibigaragaza. Gusa abasesenguzi bakunze gusobanura uburyo Karegeya yari afite ibibazo impande n’impande.
Andrew Mwenda nyuma y’urupfu rwa Karegeya yavuze uburyo uyu mugabo yashwanye n’umuhanzi w’ikirangirire Jean Christophe Matata amuziza kumuteretera ikizungerezi bari bacuditse, nyuma birangira Karegeya acuze umugambi wo kwivugana Christophe Matata binyuze mu gushyira ikinini mu kinyobwa cye.
Urupfu rwa Matata bigizwemo uruhare na Karegeya ngo rushobora kuba rwarakongeje uburakari, maze abashaka guhorera uyu muhanzi nabo bapanga kwivugana Karegeya.
Ikindi Afurika y’Epfo ni igihugu kibamo ubugizi bwa nabi ku rugero rwo hejuru. Iza mu bihugu bya mbere ku Isi biberamo ibikorwa by’ubugizi bwa nabi aho icyegeranyo cya Global Peace Index cyo mu 2018 kigaragaza ko ari iya 125 ku Isi mu 165 bitekanye.
Ku bijyanye n’impfu za hato na hato zitewe n’ibikorwa by’ubugizi bwa nabi, Afurika y’Epfo yashyizwe mu bihugu 10 ku Isi ziganjemo cyane.
Polisi ya Afurika y’Epfo mu 2018 yagaragaje ko ubwicanyi bukomeje gufata indi ntera kuko nibura ku munsi hapfa abantu 57 biciwe mu bikorwa nk’ibi by’ubugizi bwa nabi.
Ibikorwa by’ubugizi bwa nabi muri iki gihugu bishyira Afurika y’Epfo ku mwanya wa 15 ku Isi mu bihugu bihomba akayabo kubera ibi bikorwa aho nibura itakaza 24% by’umutungo mbumbe w’igihugu. Amakimbirane ashingiye ku bukungu ni yo aza ku isonga mu bituma ubugizi bwa nabi bukaza umurego muri Afurika y’Epfo.
Mu minsi ishize kandi undi muntu wahoze muri RNC Nkurunziza Camille yishwe arashwe mu bushyamirane na Polisi ya Afurika y’Epfo.
Kwisuganya kw’abarwanya Leta mu mutwe mushya w’iterabwoba P5
Nyuma yo gupfunda imitwe impande zose bagakama ikimasa, Kayumba n’andi mashyaka bihurije hamwe bashinga umutwe witwa P5 wari ushyigikiwe na Perezida Museveni na leta y’u Burundi kugira ngo barebe uko bagera ku mugambi wabo wo guhungabanya umtutekano w’u Rwanda.
Tariki 18 Ukuboza 2018, Itsinda ry’inzobere za Loni zikora iperereza ku mutekano mu Burasirazuba bwa Repubulika Iharanira Demokarasi ya Congo, ryashyikirije Komite y’Akanama ka Loni gashinzwe umutekano raporo y’ibyo zabonye.
Muri iyo raporo zise ‘Midterm report of the Group of Experts on the Democratic Republic of the Congo’, impuguke zivuga ko inyeshyamba za Kayumba Nyamwasa zikorera mu misozi ya Fizi na Uvira muri Kivu y’Amajyepfo.
Izo zari zibumbiye mu mutwe wiswe P5 izwi nk’impuzamashyaka irwanya Leta y’u Rwanda, ibumbiye hamwe FDU Inkingi ya Ingabire Victoire, Amahoro PC; RNC, PDP-Imanzi na PS Imberakuri, igice cya Ntaganda Bérnard.
Kugeza muri Nzeri 2018, uwo mutwe wari ugizwe n’abagera kuri 400, uyobowe na Shaka Nyamusaraba wahoze ayoboye inyeshyamba za Gomino, ukoresha intwaro n’ibindi byangombwa byose bituruka mu Burundi nubwo hatashyizwe hanze ababibaha.
Abahoze muri uwo mutwe babwiye inzobere za Loni ko abawugize ari abanyamahanga benshi baturuka mu Rwanda ndetse n’abanye-Congo b’Abanyamulenge.
Bavuze ko Kayumba Nyamwasa asura ako gace inshuro nyinshi. Mu kureshya abinjira muri uwo mutwe ngo hifashishwa kubahamagara kuri telefone, guhura nabo amaso ku maso ndetse no gukoresha imbuga nkoranyambaga. Nibura kwinjiza abarwanyi byabaga rimwe mu kwezi, mu mezi umunani ya mbere ya 2018.
Raporo ivuga ko uwo mutwe wagabanyijwemo batayo eshatu, iyitwa Alpha, Bravo na Delta, buri imwe ikaba igizwe n’abarwanyi bagera kuri 120.
Raporo ya Loni ishimangira ko ko intwaro, ibiryo, imiti n’imyambaro byose uwo mutwe ukoresha bituruka i Burundi, ndetse igenda igaragaza n’ingero z’intwaro zinjijwe mu nyeshyamba ziturutse i Bujumbura.
Ishamaduko rya Museveni, Papa mushya muri batisimu w’abarwanya u Rwanda
Ubwo Museveni yataga mu matwi ko hari abisuganyiriza kugirira nabi u Rwanda, iryo jambo yaryakiranye ubwuzu maze abaha karibu ati rwose ni muze mwisanga mu rukari.
Uyu muyobozi guhera mu 2017 yatangiye gufasha mu buryo bweruye umutwe wa RNC n’abandi wafatanya nawo, abaha karibu muri Uganda ndetse agira n’uruhare mu bikorwa bigamije gutuma ubona abayoboke.
Urwego rushinzwe Iperereza mu Gisirikare nirwo rwabaye ku isonga muri ibyo bikorwa byo gusohoza ubutumwa bw’Umukuru w’Igihugu, rutangira gushakira hasi hejuru uwo ariwe wese waba wifuza kujya mu myitozo ya RNC i Minembwe muri RDC kugira ngo azatere u Rwanda.
Mu Ukuboza 2017, abasore 40 bafashwe bafite ibyangombwa by’inzira bya Uganda by’ibihimbano bagiye kwinjira muri RDC mu nkambi za RNC. Polisi ya Uganda itari izi umugambi wa sebuja ifatanyije n’iya Tanzania niyo yapfubije urugendo rwabo.
Uko iminsi yagiye igenda kandi, ni ko Museveni yarushijeho kwerura, akagaragaza uruhande ahagaze mu bufatanye n’iyi mitwe. Ibaruwa ye yo muri Werurwe 2019 yakuye igihu kuri ibi byose kuko nawe yiyemereye uruhare rwe.
Yandikiye Perezida Kagame amubwira ko yahuye na Mukankusi Charlotte ushinzwe dipolomasi muri RNC, agiye kubihuhura avuga ko byari nk’impanuka.
Muri make ni nk’aho Museveni yari ari kugenda n’amaguru mu muhanda wa Jinja, agahura n’umugore witwa Mukankusi yihitira, bakaganira.
Gusa ariko si ko byagenze, uyu mugore yakiriwe mu Biro by’Umukuru w’Igihugu, aganira umwanya munini na Museveni, ndetse bivugwa ko yamugejejeho umugambi wabo wo kugirira nabi ubutegetsi bw’u Rwanda undi akamwizeza ubufasha amubwira ngo ‘turikumwe’..
Bivugwa ko uyu mugore yamugaragarije ubufasha bamukeneyeho by’umwihariko kuba Uganda yashimangira umubano ifiyanye na Loni i New York ku buryo yatesha agaciro raporo y’impuguke za Loni yo ku wa 31 Ukuboza 2018 igaragaza isano iri hagati ya Guverinoma ya Museveni na RNC.
Si aba gusa, buri wese mu bavuye mu Rwanda ku mpamvu imwe cyangwa indi ariko utarwifuriza ineza, hamwe mu hantu yisanga ni muri Uganda. Ubu ba Rujugiro baratekanye baratimaje kuko ubucuruzi bwabo muri Uganda buhagarikiwe n’ingwe, Himbara David yahawe karibu mu itangazamakuru aho aba asebya u Rwanda nta rutangira n’abandi gutyo gutyo.
Uyu mwanya Museveni yafashe wo kuba Papa mushya wa Batisimu w’abarwanya u Rwanda, awusimbuyeho Jakaya Kikwete wari warahimbanishije ko ashaka kubona u Rwanda rugirana ibiganiro na FDLR.
Umunsi inyeshyamba za P5 zakubitiwe muri Congo n’ikintu kitazwi
Muri uko kwisuganya kwahereye mu 2017, abarwanyi muri RDC bagurirwa amatiliningi na bote, imyitozo iratangira igizwe n’insorensore zirenga 200 zirimo izaturutse muri Uganda zitazi n’ikipe ihanganye n’indi.
P5 ihuriwemo n’amashyaka atanu agamije kurwanya u Rwanda, yari yakajije imyitozo muri Congo, Museveni nawe akomeje gutanga ubufasha bwose yaba ubwo gushaka abajya mu bikorwa nk’ibyo.
Ku rundi ruhande, hari Congo nayo yari ifite umugambi wo gushaka uko yagarura amahoro mu gihugu cyayo cyabaye ikotaniro ry’imitwe yitwaje intwaro.
Muri Kamena uyu mwaka, Ingabo za RDC zateguye ibitero bikomeye byiswe ‘Tempête de l’Ituri’, bigamije kwirukana imitwe yitwaje intwaro yigaruriye uduce dutandukanye mu mashyamba ya RDC.
Amashusho yahise atangira gukwirakwira ku mbuga nkoranyambaga agaragaza ingabo za Leta ya Congo zisuka ibisasu biremereye ku birindiro by’imwe mu mitwe yitwaje intwaro ikorera muri aka gace ka Ituri.
Izi ngabo zari zifite indege za gisirikare n’ibisasu biremereye, zatangaje ko impamvu y’ibi bitero ari uguhiga no kwirukana imitwe yitwaje intwaro yigaruriye ibice bitandukanye by’iki gihugu.
Bishobora kuba aribyo byageze ku barwanyi ba P5 kuko bo ibyo bakorewe ntiwakeka ko ari ingabo za RDC zabikoze ahubwo wagira ngo ni ikiza cyangwa inkuba yabanyuzemo ikararika.
Gukubitwa inshuro kw’abarwanya leta y’u Rwanda ntabwo byageze muri P5 gusa kuko hari n’abafashwe bazanwa mu Rwanda nk’imizigo.
Muribuka Nsabimana Callixte wari wariyise Sankara, wigambaga ko yafashe Nyungwe mu biganza bye? Uyu wari wariyise umugaba mukuru w’ingabo za FNL ya Rusesabagina, yahizwe bukware, afatwa nta n’isasu ry’umuti rivuze, afatirwa muri za Comore, nyuma arahambirwa azanwa mu Rwanda nk’umuzigo.
Ibyago ntibyarangiriye aho, mu minsi mike ishize, Mudacumura Sylvestre nawe wari uyoboye FDLR yakubiswe n’ingabo za RDC apfana ikiyiko, abari abarwanyi be barabohwa bajyanwa muri gereza. Birashoboka ko n’abandi aricyo kibategereje. Tubitege amaso!
",https://m.igihe.com/politiki/article/umwiryane-gucikamo-ibice-n-umuvumba-w-amarira-ibyaranze-imyaka-8-rnc-imaze,Politics
Twagiramungu yibukijwe uko yarebaga FDLR icyoroshye none ikaba igeze aharindimuka,"Inyandiko ntisaza koko! Nyuma y’imyaka itanu, Twagiramungu Faustin wabaye Minisitiri w’Intebe w’u Rwanda nyuma ya Jenoside yakorewe Abatutsi mu 1994 ariko ubu akaba arwanya ubutegetsi bwarwo, yibukijwe amagambo yavuze ashimagiza umutwe wa FDLR ko azawugwa inyuma mpaka.
Inyandiko ntisaza koko! Nyuma y’imyaka itanu, Twagiramungu Faustin wabaye Minisitiri w’Intebe w’u Rwanda nyuma ya Jenoside yakorewe Abatutsi mu 1994 ariko ubu akaba arwanya ubutegetsi bwarwo, yibukijwe amagambo yavuze ashimagiza umutwe wa FDLR ko azawugwa inyuma mpaka.
Ku wa 12 Kanama 2014, Twagiramungu yagiye ku rukuta rwe rwa Facebook maze yandikaho amagambo agaragaza ko azagwa inyuma y’umutwe wa FDLR.
Icyo gihe yavugaga ko igihe cyose uyu mutwe uzaterwa, azazinga utwangushye nawe akajya ku rugamba kuwutabara. Icyo gihe yagize ati “FDLR niraswa, ntituzaba indorerezi, tuzayitabara”.
Muri iyi minsi uyu mutwe wugarijwe n’ikibatsi cy’amasasu y’Ingabo za FARDC ku buryo ejo bundi aha uwari Umuyobozi wayo Lieutenant General Sylvestre Mudacumura yiciwe mu gace ka Bwito mu Ntara ya Kivu y’Amajyaruguru.
Yishwe n’umutwe w’abasirikare badasanzwe ba FARDC wari wakurikiranye neza umenya aho aherereye, ni ko kumusangayo ndetse ahita yicanwa n’abo bari kumwe.
Amakuru ahamya ko ubwo FARDC yagwaga gitumo Gen Mudacumura, yicanwe n’abandi basirikare bari ibyegera bye barimo Col Serge, Col Soso Sixbert, uwari ushinzwe kumurinda akaba n’umunyamabanga we Maj Gaspard n’abandi. Hafashwe kandi abarwanyi 15.
Iki gitero cyakomye mu nkokora uyu mutwe, cyatumye benshi bakubita agatima ku magambo yatangajwe na Twagiramungu ko nihagira ikiwuhungabanya cyose, azawugwa inyuma. Bakekaga ko yaba yamaze gufunga za bote [inkweto] gikomando nawe agiye kuwurwanirira.
Ku mbuga nkoranyambaga ikiganiro cyabaye mu buryo busa no gutebya, abantu bereka Twagiramungu ko umutwe yiringiye udashinga, kandi ko uri mu marembera.
Nka Tom Ndahiro, yanditse ati “Bwana Faustin Twagiramungu, hashize imyaka itanu uvuze ko #FDLR niraswa utazaba indorerezi ahubwo uzatabara, waba ugeze he ngo udasanga byacitse kwa Mudacumura usigaranye ikiyiko gusa nka Komanda urwanisha ikiyiko (TheSpoonCommander). Uce no ku bandi nka Victoire Umuhoza cyangwa abayoboke be! Amahirwe masa!”
Bwana @FTwagiramungu, hashize imyaka itanu uvuze ko #FDLR niraswa utazaba indorerezi ahubwo uzatabara, waba ugeze he ngo udasanga byacitse kwa Mudacumura usigaranye ikiyiko gusa nka #TheSpoonCommander. Uce no ku bandi nka @VictoireUmuhoza cyangwa abayoboke be! Bon chance! pic.twitter.com/eBrTXLp2XR
— Tom Ndahiro (@TomNdahiro) September 20, 2019
Uwitwa Julius K.Rw we yagize ati “Sigaho umusaza atazagwa kuri runonko mu ishyamba”, mu gihe Ingabire Egidie Bibio we yasetse amagambo ya Twagiramungu agira ati “ Muzehe se ngo agiye gutabara!? Arasangayo ikiyiko gusa kuko ubanza cyarasigaye ku cyicaro cya FDLR.”
Kagabo Jacques ni undi watanze igitekerezo ku magambo ya Twagiramungu, aho yagize ati “Bwana Faustin Twagiramungu, a.k.a Rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.”
Bagabe Nshayija Steven we yavuze ko “intambara ya Twagiramungu se ko ari iy’amagambo, ubona ari iyihe yindi yarwana koko? Azavuga aruhe.”
Uwitwa Youssef na we yagaragaje ko Twagiramungu nta ntambara n’imwe yarwana itari iy’amagambo, ati “Twagiramungu se ko yitungiwe no kuvuga ahubwo sinzi niba nabyo azabishobora kuko iminsi ishobora kuba yaramaze gukona za ngwe.... none nabo yashutse nabo ubwabo ntibari bashoboye bamusigiye intebe iriho ikiyiko. Ni ukuvuga ko ariwe usigaye kurya kuri iriya mbehe!”
Imvugo ya Twagiramungu yo mu 2014 yaturutse kuki?
Twagiramungu ni umugabo wakunze gushyigikira abantu bose barwanya ubutegetsi bw’u Rwanda, by’umwihariko umutwe wa FDLR, byanagize ubukana cyane ahagana mu 2013 ubwo uwari Perezida wa Tanzania, Jakaya Kikwete, yavugaga ko u Rwanda rukwiye kuganira n’uyu mutwe, mu gihe ushinjwa uruhare muri Jenoside yakorewe Abatutsi.
Amagambo y’uko FDLR niraswa azatabara yayavuze mu 2014 nyuma y’uko i Washington habereye inama ikemeza ko Leta Zunze Ubumwe za Amerika izarasa FDLR ikorana na Twagiramungu nibaramuka badashyize intwaro hasi nta mananiza.
Nyuma yayo Russ Feingold wari Intumwa idasanzwe ya Leta Zunze Ubumwe za Amerika mu Karere k’Ibiyaga Bigari no muri Repubulika Iharanira Demokarasi ya Congo yatangaje ko nyuma y’amezi atandatu FDLR izaraswa niba idashyize intwaro hasi.
Yanavuze ko uyu mutwe utemerewe gukorera politiki mu Rwanda ndetse no gukomeza gutekereza iby’ibiganiro na Leta y’u Rwanda.
Feingold yavuze ko uruhande rw’ubuhuza rwiteguye korohereza abarwanyi ba FDLR bashaka gutaha mu Rwanda cyangwa se abashaka kurambika intwaro hasi bagatuzwa ahandi.
Yakomeje avuga ko ""Nta biganiro bikwiye kubaho by’uko FDLR yahabwa ijambo ikaganira na Leta y’u Rwanda, kubera uruhare ishinjwa muri Jenoside.”
Twagiramungu wari uyoboye Ihuriro ry’Amashyaka atavuga rumwe na Leta y’u Rwanda (CPC), yahise avuga ko biteguye gutabara FDLR, mu gihe Amerika yaramuka ihirahiye kuyirasa aho yanavugaga ko mu mezi atandatu ikibazo kizaba cyakemutse hatabayeho kuraswa.
Umwe mu bavugaga rumwe na Twagiramungu icyo gihe ni Laforge Fils Bazeye wari Umuvugizi wa FDLR, na we wavugaga ko nta muntu uzabakoraho, ubu ari i Mageragere.
Undi ni Mudacumura uherutse kwicwa, na we ubu ashobora kuba ari kubazwa imirimo yakoze ku Isi.
Tanzania ya Kikwete yari icyitso cya FDLR
Igitabo cyasohokeye mu Budage mu 2016 gishingiye ku nyandiko z’urubanza rwabereye i Stuttgart muri icyo gihugu rw’abari abayobozi ba FDLR, cyagaragaje byinshi kuri uyu mutwe wokamwe n’ikibi ndetse n’ubugambanyi bwa bimwe mu bihugu ufata nka Se wo muri batisimu.
Kigaragaza neza umubano wa FDLR n’umuyobozi wayo muri Kivu y’Amajyepfo, Col Hamada na Salama Kikwete, umugore w’uwahoze ari Perezida wa Tanzania.
Igitabo kivuga ko Hamada ari umwe mu ihuriro rya Faustin Twagiramungu, Théogène Rudasingwa, wahoze muri RNC ndetse n’abayobozi bakuru muri FDLR ari bo; Mudamucura, Byiringiro na Pacifique Ntawunguka ‘Omega’.
Ibiganiro by’iyi mitwe uko ari itatu byaberaga muri Tanzania kuko Hamada na Wilson Irategeka, uyobora CNRD yiyomoye kuri FDLR, bafite pasiporo z’iki gihugu, aba bakaba bahuje na Twagiramungu.
Uku kuba icyitso kwa Tanzania, kwatumye uwayiyoboraga Kikwete asaba u Rwanda ko rushyikirana na FDLR kugira ngo mu Burasizuba bwa Congo-Kinshasa haboneke umutekano.
Ibi byatewe utwatsi n’abayobozi bakuru b’u Rwanda bavuga ko ibiganiro na FDLR bidashoboka kandi bitazigera bibaho kuko ari inkoramaraso zasize zishe bunyamaswa inzirakarengane z’Abatutsi zisaga miliyoni imwe mu 1994.
Bwana @FTwagiramungu a.k.a rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.
— Kagabo Jacques (@kagabojacques) September 20, 2019
Ubu se koko bazabatabara baturutse he?
— Gatabazi JMV (@gatjmv) September 20, 2019
Nawe aziko hari nyirantatengwa aba ashaka ko mutibagirwako ahari nigeze kumva umusaza atubwira ngo ageze muri gvmt bamubajije icyo bafasha aho aturuka kihutirwa ati : mu Gatare haba ibisambo byinshi nimuhashyire gereza bizajya bifungirwamo. Nguko uko gereza ya Cyangugu yabonetse
— John (@Jo35972615) September 20, 2019
Hahahaha ubu kandi gari abumva uy'umusaza azabatabara koko!!!! Twagiramungu njye aransetsa narangiza ngakomeza ibyo narinibereyemo
— Gahamanyi Nathanaël (@GahamanyiNatha1) September 21, 2019
Kambanda Noel Reka na nuwo musaza. Waba udashinga ukabyina hahahahahah ndumusetse
— Eric U. Bitero (@UBitero) September 20, 2019
Ariko TWAGIRAMUNGU ubwo harubwo yigeze agira ikimunyura mu buzima bwe? Mwibarije, aretse gusaza yanduranije byamutwara iki! None se ko adatabara ategereje iki? Ubwo Mudacumura yazize urw'ikirago? Uyu musaza ibyo avuga biteye agahinda! Yararindagiye!
— Celestin (@neo3_1337) September 20, 2019
Uziko musetsa... Buriya yivugiraga ko azayitabara kuri facebook🤣
— Claude NIKOBISANZWE (@ClaudeNik) September 20, 2019
Bwana Tom, uwambwira aho mujya mutaramira ngo tukurabire(cheers) ...iyi ni imwe muri tweets zisobanutse cyane...Niko bigenda kurwana udafite cause n' intego, upfana ikiyiko
— BYUSA Aline (@Byusaa) September 20, 2019
Urashinyagura @TomNdahiro Udashinga arabyina.Arasukuma nk’urwondo none ngo najye mu ishyamba.Kiriya kigabo ni vuvuzela gusa
— J Kai (@vumbiu95) September 20, 2019
Nubaha abakambwe nka# FTwagiramungu.Ariko aho yageze akora za statements kuri media zose zishoboka,yifatanije noneho na Rusesabagina,jye narinzi ko yagiye keraaa I Rutshuru,ariho abarizwa. None, ngo ce! Muzumve akome!
— Marie G. (@Iyamarere) September 20, 2019
The FDLR was sanctioned by UNSC due to their Human rights violations. Their leaders too were placed on the sanctions list of the UNSC. Whoever, supports or associates with them should know that there are consequences.
— Bob Kayinamura (@BobKayinamura) September 20, 2019
Muzehe se ngo agiye gutabara!?Arasangayo ikiyiko gusa kuko ubanza cyarasigaye ku cyicaro cya #FDLR 😂
— Ingabire Egidie Bibio🇷🇼 (@EgidieBibio) September 20, 2019
Hhhhhhhhh intambara ya Twagiramungu se ko ariyamagambo, ubona ariyihe yindi yarwana koko? Aseme atachoka
— Bagabe Nshayija Steven (@steven_bagabe) September 20, 2019
@TomNdahiro unkoreye umuti.....ibyo ninko kumva Intare yashyize imbogo kuwakajwiga iyinigira hasi, noneho ingunzu cg umutereri uti Mbogo we, ihangane sha tuze tugukize iyo ntare 😂😂😁 ! Franchement urasetsa nkuko wabyivugiye @FTwagiramungu umaze gutsindwa amatora 2003 i Kigali
— Steve Rwakojo (@SRwakojo) September 20, 2019
Hhhh Uyu we aba Acyatsa, @TomNdahiro muvuze spooncomander nibaza ukuntu Lt General aphana ikiyiko biranyobera pe?? Menya yarariguhuta nkisupu,agakomeza yumva araza kubarasa asoje hahahahaaa nyamara nabasigaye nibatahe murwanda namahoro..
— Hamudun Kelly RUTAYISIRE (@HamKelly) September 20, 2019
Ko no kuvuga bitakimushobokera ubwo uriya musaza ngo ni @FTwagiramungu ubwo uwamuha AKA47,yayigendana iminota ingahe ra? Cg azajya yinywera igikoma ubundi avuge gusa
— Patrick Mbarushimana (@pmbarushimana) September 20, 2019
Mperutse kumva FTwagiramungu kuri rya kondera ryabo yisararanga, yishongora ngo na nyina wundi abyara umuhungu,ngo nabo bazafata umuheto.Ese iyo nda ibyara umuhungu yaba yarahirimye?😁
— Marie G. (@Iyamarere) September 20, 2019
Bwana @FTwagiramungu a.k.a rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.
— Kagabo Jacques (@kagabojacques) September 20, 2019
",https://m.igihe.com/politiki/amakuru/article/twagiramungu-yibukijwe-uko-yarebaga-fdlr-icyoroshye-none-ikaba-igeze,Politics
U Rwanda rushobora kwisubiraho ku cyifuzo cyo kuva muri ICGLR,"U Rwanda rushobora kwisubiraho ku cyifuzo rwari rwagaragaje cyo kwivana mu Nama Mpuzamahanga y’Akarere k’Ibiyaga Bigari (ICGLR) nyuma y’uko hagaragajwe ubushake buke bwo kugarura umutekano mu karere.
U Rwanda rushobora kwisubiraho ku cyifuzo rwari rwagaragaje cyo kwivana mu Nama Mpuzamahanga y’Akarere k’Ibiyaga Bigari (ICGLR) nyuma y’uko hagaragajwe ubushake buke bwo kugarura umutekano mu karere.
Muri Nzeri umwaka ushize Leta y’u Rwanda yatangaje ko iri gusuzuma niba ishobora kwivana muri ICGLR, nyuma y’uko uyu muryango unaniwe kurandura FDLR n’indi mitwe yitwaje intwaro ku butaka bwa Repubulika Iharanira Demokarasi ya Congo.
ICGLR yashyizweho mu 2006 nyuma y’ubusabe bw’imiryango mpuzamahanga irimo n’Umuryango w’Abibumbye, ihabwa inshingano zo guhuza, kugenzura no korohereza ishyirwa mu bikorwa ry’ibijyanye n’amahoro n’umutekano mu karere k’ibiyaga bigari.
Umunyamabanga wa Leta muri Minisiteri y’Ububanyi n’amahanga, Amb. Olivier Nduhungirehe yabwiye IGIHE ko bakiri mu biganiro kuri icyo kibazo, gusa agaragaza ko hari ubushake bw’ibihugu bigize umuryango mu kugarura umutekano mu karere.
Yagize ati “Iki kibazo kiracyari mu biganiro, cyane ukurikije ubushake bushya bwagaragajwe n’inama yahuje ibihugu bitatu i Kinshasa.”
Iyo nama yabaye muri Gicurasi uyu mwaka, yahurije hamwe Perezida Felix Tshisekedi wa RDC, Perezida Paul Kagame w’u Rwanda na João Lourenço wa Angola.
Muri iyo nama abakuru b’ibihugu bemeranyije ubufatanye mu kubaka umutekano mu karere, hibandwa ku kurandura imitwe yitwaje intwaro cyane cyane iboneka muri Repubulika Iharanira Demokarasi ya Congo.
Nduhungirehe yavuze ko bagiye gukomeza gukorana mu gushakira amahoro n’umutekano akarere.
Abajijwe niba bidasobanuye ko amahirwe menshi ari yo kuguma muri ICGLR, yagize ati “Yego, ICGLR yahawe inshingano n’itangazo ry’inama ya Kinshasa. Tugiye gukorera hamwe ku bibazo by’umutekano biri mu karere.”
Ibikorwa bya ICGLR ku Rwanda bikunze kugaragara iyo habayeho kurengera ku ngabo ziri ku mupaka w’u Rwanda na Congo aho itsinda rya ICGLR rishinzwe ubugenzuzi, EJVM ariryo ryitabazwa ngo rigaragaze uwarengereye undi.
ICGLR igizwe n’ibihugu 12 birimo Angola, Burundi, Centrafrique, Repubulika Iharanira Demokarasi ya Congo, Kenya, Uganda, u Rwanda, Sudani y’Epfo, Sudani, Congo Brazzaville, Tanzania na Zambia. Icyicaro cyayo kiri i Bujumbura mu Burundi.
",https://m.igihe.com/politiki/article/u-rwanda-rushobora-kwisubiraho-ku-cyifuza-cyo-kuva-muri-icglr,Politics
Sinzatuza umugabo wanjye adahawe ubutabera - Umupfakazi wa Hategikimana wishwe na CMI ya Uganda,"Nyirahabimana Annonciata wari umugore wa Silas Hategekimana witabye Imana ku wa Gatandatu nyuma y’iyicarubozo yakorewe n’Urwego rw’ubutasi rwa Gisirikare rwa Uganda, CMI, yavuze ko nubwo umugabo we atakiriho, atazigera atuza igihe atarahabwa ubutabera.
Nyirahabimana Annonciata wari umugore wa Silas Hategekimana witabye Imana ku wa Gatandatu nyuma y’iyicarubozo yakorewe n’Urwego rw’ubutasi rwa Gisirikare rwa Uganda, CMI, yavuze ko nubwo umugabo we atakiriho, atazigera atuza igihe atarahabwa ubutabera.
Hategekimana yagejejwe mu Rwanda nyuma y’amezi atatu we na bagenzi be 19 batotezwa na CMI mu murwa mukuru Kampala, bashinjwa kuba intasi z’u Rwanda. Bahageze ku wa 12 Kamena bacishijwe ku mupaka wa Kagitumba.
Nyirahabimana w’imyaka 45 yavuze ko umugabo we wapfuye nyuma y’iminsi mike ageze mu Rwanda, yishwe na CMI kuko raporo za muganga zagaragaje ko urupfu rwe ari ingaruka z’ibyo yakorewe.
Yagize ati “CMI yishe umugabo wanjye, ntabwo nshobora kugoheka kugeza abonye ubutabera n’ubwo atakiri kumwe natwe.”
Hategekimana yari umwe mu banyarwanda 20 bari bafunganywe bo mu itorero rya ADEPR muri Uganda. Umugore we yabwiye The New Times ko bagezwa ku mupaka wa Kagitumba, bari bafite ibikomere ku mutwe.
Hategikimana ageze mu Rwanda yatangiye kubabara mu gituza, ajyanwa ku Bitaro bya Kacyiru. Babonye ko uburwayi bwe bukomeye, abaganga bemeje ko yoherezwa mu Bitaro bya gisirikare bya Kanombe kugira ngo akorerwe irindi suzuma.
Umupfakazi wa Hategikimana yavuze ko umugabo we yari afite ikibazo cyo kubabara mu gituza, iburyo, ""ibintu atari yarigeze agira mu buzima bwe mu myaka yose namumenye.”
Ageze ku bitaro bya Kanombe, umuganga wamusuzumye yasabye ko anyuzwa mu cyuma ku ivuriro rya Legacy Clinics, gusa ku bw’amahirwe make yaje guhita apfa.
Isuzuma rikorerwa uwitabye Imana ryagaragaje ko Hategikimana “Yari afite imvune y’urubavu yo ku rwego rwa gatanu n’ikibazo cy’amaraso yari yarikusanyirije hagati y’igituza n’ibihaha (hemothorax) hamwe no kwangirika ibihaha. Yari afite kandi ikibazo cy’impyiko y’ibumoso yangiritse n’ibikomere mu nda.”
Raporo y’isuzuma yaasinyweho n’abaganga b’inzobere batanu, igaragaza ko urupfu rwa Hategekimana atari ‘urusanzwe’, ko rwatewe no gukubitwa cyane mu gituza no mu nda.
Hategikimana yasize umugore n’abana batatu barimo abakobwa babiri n’umuhungu umwe. Bashakanye mu 1998 babanza gutura mu karere ka Musanze.
Nyirahabimana yatangaje ko umugabo we yari umuntu mwiza wita ku muryango we kandi usenga. Mu gahinda kenshi yagize ati “Yari yariyeguriye gukorera itorero no kwita ku bana be, ubu dufite ikibazo cy’uburyo tuzabaho kuko nta nzu twagiraga.”
Yakomeje ati “Umugabo wanjye yashinjwe kuba intasi y’u Rwanda, iki ni ikinyoma gikomeye kuko icyo yakoraga Kampala byari ukwigisha ijambo ry’Imana no gukora ubumotari, ntabwo yigeze ajya mu bya politike, nta n’inyungu yari abifitemo.”
Mbere y’uko apfa, Hategekimana na bagenzi be barindwi bari barajyanye Leta ya Uganda mu rukiko rw’Umuryango wa Afurika y’Iburasirazuba basaba kurenganurwa ku iyicarubozo bakorewe. Yapfuye mbere y’uko ahabwa ubutabera.
Mu 2009 nibwo umuryango wa Hategikimana wageze muri Uganda, ndetse Nyirahabimana avuga ko baje no kubona ubwenegihugu bwa Uganda.
Yavuze ko ibintu byaje guhinduka muri Werurwe 2019 ubwo abantu bambaye imyenda ya gisirikare bashimutaga Hategikimana n’abandi bagenzi be bakoranaga muri ADEPR, bakorerwa iyicarubozo ryaje no kumuviramo urupfu.
",https://m.igihe.com/politiki/amakuru/article/sinzatuza-umugabo-wanjye-adahawe-ubutabera-umupfakazi-wa-hategikimana-wishwe-na,Politics
"Minisitiri Biruta asanga Uganda ifite ubushake, ibibazo byayo n’u Rwanda byakemuka mu cyumweru kimwe ","Minisitiri w’Ububanyi n’Amahanga w’u Rwanda, Dr. Vincent Biruta, yavuze ko iyo habaho ubushake bwa Politiki, ibibazo u Rwanda rufitanye na Uganda biba byarakemutse kuko ngo ibyo u Rwanda rusaba byumvikana ku buryo byanakemuka mu cyumweru kimwe.
Minisitiri w’Ububanyi n’Amahanga w’u Rwanda, Dr. Vincent Biruta, yavuze ko iyo habaho ubushake bwa Politiki, ibibazo u Rwanda rufitanye na Uganda biba byarakemutse kuko ngo ibyo u Rwanda rusaba byumvikana ku buryo byanakemuka mu cyumweru kimwe.
Kuwa Gatanu tariki 21 Gashyantare 2020 nibwo Inama yabereye i Gatuna ihuje abayobozi b’u Rwanda, Uganda, Angola na Repubulika Iharanira Demokarasi ya Congo, yahaye Uganda ukwezi kumwe ko kugenzura ibirego bya Repubulika y’u Rwanda ku bikorwa bibera ku butaka bwayo by’imitwe ibangamiye guverinoma y’u Rwanda, byaba ari ukuri, Uganda igafata ingamba zose zo kubihagarika no kwirinda ko byakongera kubaho nyuma hakabaho ibiganiro byo gufungura imipaka.
Mu kiganiro Majuscule Propos cya Televiziyo y’u Rwanda, cyavugaga ku bibazo by’u Rwanda na Uganda cyatambutse kuri iki Cyumweru, Minisitiri w’Ububanyi n’Amahanga, Dr. Vincent Biruta, yabajijwe ku cyizere cy’uko Uganda yaba izubahiriza ibyo yasabwe mu kwezi kumwe yahawe, asubiza ko ikibazo atari igihe cyo kubikemura ahubwo ikibazo ari ubushake bwa Politiki.
Yavuze ko ibyo u Rwanda rusaba byumvikana kandi ko ari ibintu bitatwara icyumweru kimwe kugira ngo bikemuke Uganda iramutse ifite ubushake bwo kubikemura.
Ati “Njye ntekereza ko iyo haba ubushake bwa Politiki bitajyaga gusaba iminsi 30 kubera ko ibyo u Rwanda rusaba birumvikana: Dufite abanyarwanda bafashwe bari muri gereza dusaba ko barekurwa. Turasaba ko gufata abanyarwanda no kubatoteza mu buryo bunyuranyije n’amategeko bihagarara. Turasaba ko ibikorwa byo gushyigikira imitwe irwanya u Rwanda bihagarara. Ndatekereza ko itari inakenewe, ibyo ni ibintu abantu bakora mu cyumweru kimwe.”
Uganda iri mu bibazo by’ubukungu ndetse na Banki nkuru y’icyo gihugu iherutse kwerurira abagize Inteko Ishinga Amategeko ko yaguye mu gihombo cya miliyoni 545 z’amadorali ya Amerika mu myaka 15 ishize.
Abasesenguzi basanga Uganda ikeneye cyane ko umupaka ufungurwa nubwo n’abanyarwanda bawukeneye. Ku ruhande rumwe bisa nk’aho Museveni yari yizeye ko inama iheruka isiga iwufunguye nkuko n’ubutumwa yanditse kuri Twitter bibugaragaza.
Nyuma gato y’iyo nama yanditse ati “Mfitiye impuhwe abaturage ba Uganda n’ab’u Rwanda bagizweho ingaruka n’ifungwa ry’umupaka wa Gatuna. Ndabasaza kwihangana mu gihe turi gushaka igisubizo kirambye. Nizeye ko ukuri kuzagaragara kubera Guverinoma ya NRM [Ishyaka riri ku butegetsi] ihagaze ku kuri.”
My sympathies go out to the citizens of Uganda and Rwanda that have been affected by the closure of the Katuna border. I call upon you to be patient as we pursue a lasting solution. I am very optimistic that the truth will come out because the NRM government stands for the truth. pic.twitter.com/940BtM2kTK
— Yoweri K Museveni (@KagutaMuseveni) February 21, 2020
Dr. Vincent Biruta wari mu nama yabereye i Gatuna, yavuze ko abahuza bari bateguye gahunda irimo n’ikimenyetso cyo kwambuka umupaka, ariko abakuru b’ibihugu baza kuyihindura nyuma ari nabwo ikiganiro n’itangazamakuru cyakuwemo, hagasomwa itangazo. Birashoboka ko ariho icyizere Museveni yari afite cyari gishingiye.
Ati “Ndakeka iyo nyandiko ya Twitter yaranditswe inama irimo cyangwa itararangira, wenda bikozwe n’ushinzwe konti ye ya Twitter.”
Umujyanama wa Perezida Kagame, Dr Jean Paul Kimonyo, yavuze ko Museveni ashobora kuzubahiriza ibyo yasabwe kubera igitutu ariho cyerekeye ubukungu bwa Uganda buri kuzahara.
Ati “Turebye uko ibintu bihagaze ubu Perezida Museveni ari ku gitutu gikomeye. Bisa nk’aho Museveni yatekerezaga ko inama yabaye ku wa Gatanu izafungura umupaka ariko si ko byagenze. Kuri we hari igitutu ku ruhande rw’ubukungu nubwo n’abanyarwanda bawukeneye [Umupaka].”
Dr. Kimonyo asanga Uganda yaratunguwe n’uburyo u Rwanda rwitwaye ku bijyanye n’ifungwa ry’umupaka, itangira gufata ibyemezo bitandukanye.
Ati “Ikibazo gitangira Uganda yaravuze ngo u Rwanda ruze rupfukame ariko ibyo ntibyashobotse. Ntabwo Museveni yakuyeho pasiporo ya Charlotte Mukankusi, [ushinzwe dipolomasi mu mutwe w’iterabwoba wa RNC, washinzwe na Kayumba Nyamwasa], ntabwo ari ku busa batangiye kurekura bamwe mu bo bafunze. Ndatekereza ko azakora ibyo asabwa niba bikenewe ko umupaka ufungurwa nkuko yabivuze.”
Hashize imyaka itatu hari ubwumvikane buke hagati y’ibihugu byombi, u Rwanda rushinja Uganda gukorana no gukingira ikibaba ibikorwa by’imitwe igamije kuruhungabanyiriza umutekano, birimo iby’imitwe ya RNC, FDLR, RUD Urunana n’indi. Hari gufata no gufunga abanyarwanda mu buryo bunyuranyije n’amategeko bagakorerwa iyicarubozo ndetse no kubangamira ubucuruzi bwarwo.
Intambwe imaze guterwa mu kuzahura umubano hagati y’ibihugu byombi, irimo kurekura abaturage bari bafunzwe kuri buri ruhande, no gusinya amasezerano yo guhererekanya abanyabyaha.
Ibyo u Rwanda rusaba Uganda
Kimwe mu byo u Rwanda rwari rwasabye mbere y’inama ya Kane y’i Gatuma cyo gutesha agaciro pasiporo yahawe Charlotte Mukankusi wo muri RNC ari nayo yakoreshaga mu ngendo ze, cyarubahirijwe.
U Rwanda kandi rwari rwasabye Uganda kohereza abantu bagize uruhare mu bitero byo mu Kinigi mu mwaka ushize, byahitanye abantu 14 abandi bagakomereka. Ku wa Gatatu hari babiri boherejwe, nubwo hari abandi bataroherezwa.
U Rwanda rukomeje gusaba Uganda gukurikirana ibikorwa n’ikusanywa ry’inkunga ihabwa imitwe yo guhungabanya u Rwanda, bikorwa n’abarimo Prossy Bonabaana, Sula Nuwamanya, Dr Rukundo Rugali, Emerithe Gahongayire na Emmanuel Mutarambirwa, byose bigashyigikirwa na RNC, binyuze mu muryango utari uwa leta Self-Worth Initiative.
Mu bandi rusaba kohererezwa bari muri RUD Urunana yagabye igitero mu Kinigi, uretse Sous Lieutenant Selemani Kabayija na Private Fidèle Nzabonimpa bagejejwe mu Rwanda, hari Mugwaneza Eric na Capt. Nshimiye uzwi nka Governor ari na we wayoboye igitero cyo mu Kinigi.
U Rwanda kandi rusaba Uganda gukurikirana abayobozi bakorana na RNC na RUD Urunana barimo Umunyamabanga wa Leta Philemon Mateke, Brig Gen Abel Kandiho uyobora CMI, Brig Gen Fred Karara, Col Sike Asiimwe, Major Fred Mushambo, Col Kaka Bagyenda n’abandi bayobozi bagira uruhare muri ibyo bikorwa.
",https://m.igihe.com/politiki/article/minisitiri-biruta-asanga-uganda-ifite-ubushake-ibibazo-byayo-n-u-rwanda,Politics
"Simva mu muryango ukomeye, aho ndi ni igihugu cyiza- Ikiganiro na Kamanzi uhagarariye urubyiruko mu Nteko (Video)","Kamanzi Ernest na Maniriho Clarisse ni bo badepite bahagariye urubyiruko mu Nteko Ishinga Amategeko y’u Rwanda kuva mu 2018.
Kamanzi Ernest na Maniriho Clarisse ni bo badepite bahagariye urubyiruko mu Nteko Ishinga Amategeko y’u Rwanda kuva mu 2018.
Mu matora yabaye muri uwo mwaka, abakandida 26 nibo bashakwagamo babiri bagombaga guhagararira urubyiruko muri manda y’imyaka itanu izageza mu 2023.
Kamanzi Ernest yabonye amajwi 66.8%, Maniriho Clarisse abona amajwi 52.9%.
Kamanzi w’imyaka 30, avuka mu karere ka Kamonyi mu Majyepfo y’u Rwanda, ni umusore.
Uyu umusore iyo muganiriye bigaragara ko aba acishije make, akavuga ko umwanya ariho uyu munsi nubwo ari umwanya ukomeye, we awufata nk’ikirango cy’imiyoborere myiza igihugu giha abakiri bato.
Avuga ko nubwo abenshi bashobora kwibwira ko yaba akomoka mu muryango ukomeye, bikaba aribyo byamugize uwo ariwe uyu munsi, ibi ngo sibyo kuko ava mu muryango utifashije cyane.
Mu kiganiro yahaye IGIHE, Depite Kamanzi yavuze byinshi ku buzima bwe, uko agira uruhare mu kubaka igihugu n’uburyo abona ikibazo cy’ubushomeri mu rubyiruko.
Ikiganiro na Depite Kamanzi Ernest
IGIHE: Ukiri muto inzozi zawe wumvaga wifuza kuzakora iki?
Kamanzi: Burya umwana wese agira inzozi, hari uvuga ati nzaba muganga, umusirakari n’ibindi, ariko uko ugenda ukura inzozi wari ufite zigenda zihinduka, njye rero nkiri muto numvaga nzaba umusirikari, ibi nabiterwaga n’amateka y’igihugu kuko nagiye mbona ko muri uru rugendo tumazemo imyaka 25, urubyiruko rwagize uruhare rukomeye ngo igihugu cyacu kibe kiri aho kiri uyu munsi, njye nabonye ko abasirikari aribo babigizemo uruhare mu kukibohora kugeza aho turi uyu munsi.
Nubwo ibi byose nabyumvaga nkiri muto ariko byatumaga numva nzaba umusirikari, ariko uko ugenda ukura bitewe n’amahirwe igihugu gitanga numvise hari n’ubundi buryo nagikoreramo, ni uko naje kwisanga muri politike.
IGIHE: Kuba depite abantu bashobora kwibwira ko biterwa n’umuryango ukomeye uvukamo, niko bimeze?
Kamanzi: Amateka ya mbere ya Jenoside yakorewe Abatutsi, abakiri bato ntabwo bahabwaga amahirwe ngo batange umusanzu ariko ubu byarahindutse, uyu munsi bareba ubushobozi umuntu afite bitari aho uturuka. Nanjye rero nkomoka mu muryango utifashije cyane.
IGIHE: Ni gute watekereje kwiyamamariza kuba umudepite?
Kamanzi: Kuri njye nakuze numva hari icyo ngomba igihugu cyanjye, burya uko ugenda ugira inshingano kandi ukazikora neza uba wumva ugomba gutera intambwe, igihe cyo gutanga kandidatire cyarageze numva nanjye ndi umwe mu bagomba kuzitanga ndetse ndayitanga, ariko ntibihagije kuko uba guhangana n’abandi ukagaragaza ibyo uzamarira abaturage, mu guhitamo rero nsanga bampisemo.
IGIHE: Umaze gutorwa aho uvuka babyakiriye gute?
Kamanzi: Birumvikana buri muntu wese aho akomoka iyo umwana wabo yateye intambwe barishima, navuga ko banejejwe n’uko umwana wabo yateye intambwe ariko ntibyabatunguye cyane kuko muri kwa kundi umuntu ashaka icyo amarira igihugu cye, akenshi abantu baba bakubona mu bikorwa bitandukanye, ntabwo batunguwe cyane ahubwo banejejwe n’ibyo nagezeho.
IGIHE: Wumvaga ari iki wagombaga gukorera urubyiruko ugeze mu Nteko?
Kamanzi: Iyo ugiye kwiyamamaza kujya mu Nteko uba ugomba kubanza kumenya inshingano zayo, harimo gutora amategeko, kugenzura ibikorwa bya guverinoma no guhagararira abaturage.
Iyo ugiyemo nk’uhagarariye urubyiruko mbere y’uko ugeramo uba wumva uzavuganira urubyiruko, ukareba niba amategeko atorwa ababereye, ukareba niba uko gahunda zigenerwa urubyiruko koko zibateza imbere, ibyo nibyo twumvaga tuzakorera urubyiruko. Iyo tugiye mu Nteko tureba niba gahunda igihugu cyihaye ariyo irimo gushyirwa mu bikorwa, ariko iyo ugezemo usanga n’abandi mukorana mufite izo nshingano mukagendera muri wa murongo.
IGIHE: Ese koko abadepite bakorera abaturage uko bikwiye?
Kamanzi: Inteko Ishinga Amategeko ntidukwiye kuyireba nk’urwego ruri ku ruhande rudashinzwe gufasha abaturage, iyo turi hariya Inteko icyo ikora ni ukureba niba icyerekezo guverinoma yihaye aricyo gishyirwa mu bikorwa, dufashe nk’urugero nk’abaturage bagombaga kuva mu manegeka, iriya ntabwo yari gahunda yo kubangamira abaturage ahubwo ni ukugira ngo bibarengere.
Iyo umuturage ari hariya aba yabura ubuzima , icyo gihe Inteko tuba tugomba kureba uko bava mu manegeka. Mwarabibonye ko nyuma yo kuhabakura imvura yaraguye itwara amazu yabo, twe nk’abadepite iyo tubonye ko ibyo leta ikora biri mu nyungu z’umuturage, duhama muri uwo murongo.
IGIHE: Mugeze mu Nteko nta gihe mwigeze kugira ubwoba bwo kuvuga?
Kamanzi: Burya tugira umugisha kuko tugira ubuyobozi butanga umwanya ku bakiri bato nabo bakagaragaza icyo bashoboye. Mbere twumvaga kuzakorana nabo bizagorana ariko twaje kwishimira gukorana n’abantu bafite uburambe. Ibyo ariko biba bisaba ko ukora ubushakashatsi kugira ngo ibitekerezo utanga koko bitaba bihabanye n’ibyabo.
IGIHE: Ikibazo cy’ubushomeri ukibona gute mu rubyiruko?
Kamanzi: Kuba tuvuga ubushomeri uyu munsi ni uko mbere ya Jenoside bitavugawga, uyu munsi turabivuga kuko igihugu cyatanze amahirwe, ayo mahirwe ni uko iyo tuvuze uburezi kuri wese, umuntu wese ugejeje imyaka yo kwiga yiga, iyo yize biba bivuze ko dufite abantu benshi bize ariko bitari ugusaba akazi leta ahubwo kugahanga.
Iki ntabwo rero ari ikibazo gikomeye, icyo twita ikibazo dukwiye kukibyazamo amahirwe, ayo mahirwe ya mbere ni uko igihugu cyakwigishije mbere ntibyari biriho.
Ikindi abantu bakwishimira ni uko urubyiruko tubona uyu munsi ruratanga icyizere. Nk’ubu tugiye mu ikoranabuhanga imishinga myinshi irimo guhangwa ni urubyuko rurimo, muri Made in Rwanda abakiri bato nibo barimo kugaragaramo, abantu barangije Kaminuza barimo kubyaza ubuhinzi amafaranga menshi.
Depite Kamanzi avuga ko icyo abakiri bato bakwiye kureba ari ayo mahirwe igihugu cyabahaye bakayabyaza umusaruro, kuko guverinoma ngo yiteguye kubafasha.
",https://m.igihe.com/politiki/article/simva-mu-muryango-ukomeye-aho-ndi-ni-igihugu-cyiza-ikiganiro-na-kamanzi,Politics
Urwishe ya nka ruracyayirimo: Leah Karegeya yahize guhirika ubuyobozi bwa Kayumba Nyamwasa muri RNC,"Umunyarwanda ni we wavuze ngo aho umutindi yanitse ntiriva, uyu mugani ukomeje kugana akari kubera muri RNC, umutwe w’iterabwoba washinzwe n’abagamije guhungabanya umutekano w’u Rwanda, abenshi bahunze kubera ibyaha bari bakurikiranyweho cyangwa andi makosa akomeye.
Umunyarwanda ni we wavuze ngo aho umutindi yanitse ntiriva, uyu mugani ukomeje kugana akari kubera muri RNC, umutwe w’iterabwoba washinzwe n’abagamije guhungabanya umutekano w’u Rwanda, abenshi bahunze kubera ibyaha bari bakurikiranyweho cyangwa andi makosa akomeye.
Ibibaso bikomeje kuba urusobe ku bayobozi bawo barimo Kayumba Nyamwasa, kugeza n’aho Leah Karegeya, umugore w’umwe mu bashinze uyu mutwe, avuze ko agiye kwihuza n’abandi badashyigikiye Kayumba Nyamwasa bakamuhirika.
Ni nyuma y’uko abari basigaye bakomeye muri uyu mutwe bose basa n’abitandukanyije na Kayumba Nyamwasa kuko na Frank Ruhinda, musaza wa Leah Karegeya wabaga muri Uganda, yamaze gutoroka RNC agahungira muri Canada aho yagiye kwifatanya na ba Tabita Gwiza, uheruka kwirukanwa muri RNC.
Uyu Tabitha Gwiza yahoze ari Komiseri ushinzwe abari n’abategarugoli mu ntara ya RNC ya Canada akaba n’umubitsi w’Akarere ka Windsor, ariko mu minsi ishize yarirukanwe. Uyu Gwiza ni mushiki wa Ben Rutabana uheruka kuburirwa irengero, ikibazo cyasembuye umwiryane muri uyu mutwe.
Frank Ruhinda ni umwe mu bagize uruhare runini mu gushora abanyarwanda baba muri uganda mu mutwe wa P5 afatanyije na CMI, ababyanze bagakorerwa ibikorwa by’iyicarubozo abandi bakanicwa.
Kwihuza kwa Leah Karegeya, Frank Ruhinda, Tabita Gwiza n’abandi bafatwa nk’abari ibikomerezwa muri uyu mutwe bigamije kotsa igitutu Kayumba ushinjwa kurigisa umutungo wa RNC, akawushora mu bikorwa bye by’ubucuruzi biri muri Afurika y’Epfo, Mozambique n’ahandi.
Leah Karegeya wahoze mu kanama gashinzwe imyitwarire n’imikorere muri RNC, mu minsi ishize ni bwo yashyize hanze ibaruwa ifunguye ikubiyemo ubwegure bwe ku nshingano yari yarahawe. Muri urwo rwandiko, yavuze ko yeguye kubera ko komite yari ayoboye itizewe, ku buryo imyanzuro bafata idahabwa agaciro.
Ati ""Nasanze nta mpamvu yo kuguma kuba umuyobozi mu gihe nka komite yahawe inshingano zo gufata ibyemezo ku bayobozi, nta gaciro babiha"".
Imwe muri iyo myanzuro harimo irebana n’uwari umuvugizi wayo, Jean Paul Turayishimye uheruka kwirukanwa nyuma yo kuzamura ikibazo kirimo ibura ry’umwe muri ba komiseri muri RNC, Benjamin Rutabana.
Leah yavuze ko itsinda rye ryemeje ko Turayishimye yirukanwe kubera ko yagaragaje impungenge ku ibura rya Rutabana. Gusa Nyamwasa we yahisemo ahubwo kumwirukana atabagishije inama.
Leah Karegeya yafatwaga nk’inararibonye muri RNC kuko yari umuyobozi mu kanama k’inararibonye kagishwaga inama mu bikorwa bitandukanye by’uyu mutwe kandi akaba umwe mu bantu bakunzwe n’abayoboke benshi ba RNC.
Amakuru avuga ko benshi mu bashyigikiye Leah Karegeya batuye muri Afurika y’Epfo, i Burayi na Canada bari gukora uko bashoboye kose ngo bitandukanye na RNC, ariko bakabinyuza mu buryo bwo kwegura bavuga ko ari ku mpamvu zabo bwite, birinda kwiteranya na Kayumba.
Kuva hamenyekana amakuru y’ibura rya Ben Rutabana bikekwa ko ryagizwemo uruhare na Kayumba Nyamwasa, benshi mu bayobozi muri uyu mutwe w’iterabwoba bareguye abandi bareguzwa baranirukanwa. Ibi byahise bitanga ishusho ko RNC yabaye nk’ubwato buri kurohama kandi butagifite umusare ubuyoboye.
Ibi kandi byaje bikurikiye icyemezo cya leta ya Afurika y’Epfo kibuza impunzi ziri ku butaka bwayo gukora ibikorwa n’inama zifite aho zihuriye na politiki.
Kugeza ubu abafatwaga nk’inkingi za mwamba muri RNC bitandukanyije nayo ni Dr. Théogène Rudasingwa, Kazungu Jean Paul, Dr. Muvunyi Paulin, Bwayihuku Mathias, na Nsabimana Callixte wiyita Sankara uri mu maboko y’ubutabera mu Rwanda.
Mu baburiwe irengero mu buryo budasobanutse bikekwa ko byakozwe n’ubuyobozi bwa RNC ni Maj Nkubana Emmanuel, Rwarinda Michel, na Benjamin Rutabana wari ukuriye ikigega cyitiriwe umuryango wa Rwigara cyanyuzwamo hafi 75% by’inkunga yatungaga RNC.
Umuzi w’ibibazo Leah Karegeya afitanye n’ubuyobozi bwa RNC si uwa vuba aha kuko kuva umugabo we, Patrick Karegeya, yapfa, abasigaye mu buyobozi bwawo ntibigeze bamuha ijambo.
Nyamwasa n’umugore we ni inzobere mu kunyereza umutungo, bashoye umutungo wa RNC mu bucuruzi bw’umuryango wabo harimo amahahiro akomeye muri Afurika y’Epfo, muri Mozambique n’ahandi nk’uko amakuru abivuga.
Nyamwasa ashinjwa kwiharira RNC, aho bagenzi be bafatanyije gushinga uyu mutwe bamushinja kunyereza umutungo, kutagira imiyoborere inoze, kwironda, gukoresha icyenewabo no kwigwizaho iby’uyu mutwe.
Kayumba yagiye akorana bya hafi n’abo mu muryango we barimo muramu we, Frank Ntwari, uyu akaba yaranamuhaye imbaraga zo kuba komiseri ushinzwe urubyiruko. Ntwari yagiye ashinjwa n’umugore wa Rutabana, Diane Rutabana ko ari umuntu wagiye atera ubwoba umugabo we.
Diane yavuze ko inshuro nyinshi yagiye agaragaza ikibazo afite, aho yanabwiye Ijwi rya Amerika ko Ntwari yagiye atera ubwoba Rutabana, ko mu gihe yaba asubiye muri Uganda azamufunga.
",https://m.igihe.com/politiki/article/urwishe-ya-nka-ruracyayirimo-leah-karegeya-yahize-guhirika-ubuyobozi-bwa,Politics
Perezida Kagame yavuze uko Uganda yamusabye ko Abanyarwanda basubukurayo ingendo akabyanga,"Perezida Paul Kagame yavuze ko yanze ubusabe bwa Uganda bwo kubwira abanyarwanda ko bakongera gukorera ingendo muri iki gihugu cy’igituranyi nyuma y’uko kirekuye abanyarwanda icyenda bari bahafungiye.
Perezida Paul Kagame yavuze ko yanze ubusabe bwa Uganda bwo kubwira abanyarwanda ko bakongera gukorera ingendo muri iki gihugu cy’igituranyi nyuma y’uko kirekuye abanyarwanda icyenda bari bahafungiye.
Mu ntangiriro z’uku kwezi nibwo Uganda yarekuye abanyarwanda icyenda mu magana y’abari bafungiye ku butaka bwayo, barimo abari bamaze imyaka igera kuri ibiri bafunzwe nta byaha bigaragara bashinjwa ahubwo bakorerwa iyicarubozo amanywa n’ijoro.
Abo banyarwanda barekuwe ni bamwe mu magana y’abo u Rwanda rwakunze gusaba Uganda kurekura, ruvuga ko bafashwe mu buryo bunyuranyije n’amategeko bagatotezwa, ntibagezwe mu butabera bamwe bagakurizmao no gupfa.
U Rwanda kandi rwagiye rwinubira uburyo Uganda ikorana n’imitwe ishaka kuruhungabanyiriza umutekano irimo RNC ya Kayumba Nyamwasa.
Byatumye muri Werurwe umwaka ushize, rugira inama abaturage barwo yo guhagarika ingendo zijya muri Uganda kuko umutekano wabo utizewe.
Kuri uyu wa Gatatu ubwo Perezida Kagame yakiraga ku meza abahagarariye ibihugu byabo n’imiryango mpuzamahanga mu Rwanda, anabifuriza umwaka mushya wa 2020, yavuze ko Uganda iherutse kumusaba kubwira abanyarwanda ko bakongera gutemberera muri icyo gihugu.
Yavuze ko Uganda yabihereye kuri abo banyarwanda icyenda yari imaze kurekura n’abandi bake barekuwe mbere, ikumva ko nawe yahita abwira Abanyarwanda ngo basubire gukorera ingendo muri Uganda bisanzuye.
Ati “Bahise bambwira bati mukwiriye kugira icyo mukora. Ngo mubwire Abanyarwanda baze muri Uganda. Uwabimbwiraga naramubwiye nti nta kibazo, ariko se nindamuka mbyemeye, uyu munsi n’ejo, n’ejo bundi Abanyarwanda bakongera bagafungwa n’abafunzwe mbere batararekurwa?”
Yakomeje agira ati “Murumva nzasubira kubwira Abanyarwanda ngo narababeshye, nimwongere muhagarike kujya muri Uganda ? Naramubwiye nti mutubabarire, mureke gufata abanyarwanda kuko n’abafashwe ntibigeze bagira ibyo bashinjwa imyaka n’imyaka. Ikindi nimurekere aho gukorana n’iriya mitwe ishaka guhungabanya umutekano w’u Rwanda, nibikorwa gufungura umupaka bizahita byikora.”
Perezida Kagame yavuze ko kubera umubano w’u Rwanda na Uganda utari wifashe neza, byanatumye umwaka ushize kuyobora umuryango wa Afurika y’Iburasirazuba (EAC) bikomera, kurusha uko byamworoheye mu 2017 ubwo yari ayoboye umuryango wa Afurika yunze Ubumwe.
Ati “Nubwo ari ibihugu bike ariko byari bigoye kurusha kuyobora umugabane wose ariko ubuyobozi bwaba ubw’igihugu kimwe n’igihugu cyanjye mpura n’impogamizi kandi ari igihugu kimwe nkanswe umuryango. Ngira ngo muzi ibibazo twahuye nabyo n’abaturanyi bacu ariko by’umwihariko umuturanyi wacu mu majyaruguru, Uganda.”
Yavuze ko intego za EAC ari ubufatanye , kwihuza n’imigenderanire myiza y’abayituye , gusa ngo ntabwo bipfa kwikora.
Yavuze kuba EAC yifuza gufungurirana amarembo hagati y’ibihugu biyigize bitazikora.
Ati “Kuyikuraho [imipaka] ugomba kugira icyo ukora, ugomba gutsura umubano n’abaturanyi. Ukabafata nk’uko bagufata. Ntabwo wahiga abantu bo mu kindi gihugu ngo ugaruke uvuga ngo ibintu by’imipaka ntacyo bivuze.”
Yavuze ko nubwo imipaka yakurwaho hagati y’ibihugu, kuba abaturanyi bitazavaho kandi bizahora bisaba kubanirana neza.
Perezida Kagame yavuze ko igihe cyose udashaka ko umuturanyi wawe agera iwawe, uba wamaze gushyiraho umupaka ubatandukanya nubwo mu bigaragara nta yindi mipaka yaba ihari.
Ati “Nzatembera ariko ningera ku rugo rwawe mvuge nti oya aha sinaharenga, uzaba wamaze gushyiraho umupaka hagati y’imiryango. Nibyo byabaye hagati y’u Rwanda na Uganda mu minsi ishize.”
Kubana nk’abaturanyi, Perezida Kagame yabigereranyije nko guturana mufite inzu z’ibyatsi, ko igihe cyose mwirinda icyatuma imwe ifatwa n’umuriro kuko ikongeza izindi.
Ati “ Iyo ufite inzu z’ibyatsi zegeranye, wirinda kunagamo umuriro kuko n’inzu yawe izashya. Inzu y’umuturanyi nifatwa n’umuriro, izakongeza n’iyawe. Niko ikibazo giteye, niyo mpamvu ubufatanye aricyo kintu cyiza.”
Yakomeje agira ati “Twize amasomo menshi. Tuzi ububi bwo gutwika inzu z’abandi, turabizi neza icyo bisaba. Twe ntabwo tujya dukina iyo mikino yo gutwika inzu z’abandi ariko dushyira imbaraga mu kurinda izacu ngo zidashya mu buryo bworoshye, kandi tugaharanira ko ushaka gutwika inzu zacu bizamutwara ikiguzi kinini.”
Perezida Kagame yavuze ko amasezerano yo kubyutsa umubano hagati y’u Rwanda na Uganda ku buhuza bwa Repubulika Iharanira Demokarasi ya Congo na Angola, yitezweho kurangiza ibyo bibazo byose.
Amafoto:Niyonzima Moise
",https://m.igihe.com/politiki/article/perezida-kagame-yavuze-uko-uganda-yamusabye-ko-abanyarwanda-bajyayo-akabyanga,Politics
"Urwango rwo kwitwa Abanyarwanda, ubwicanyi mu isura ya ‘Jenoside’: Ibihe bikomeye ku banyamulenge muri RDC","Amateka y’Abanyamulenge ni maremare cyane, aho agaragaza ko bageze muri Congo mu kinyejana cya 17 mbere y’uko Abanyaburayi bigabanya Afurika binyuze mu nama yiswe iya Berlin, yabaye hagati ya Ugushyingo 1884 na Gashyantare 1885. Bibarwa ko icyo gihe Abanyamulenge bari bahamaze imyaka hafi 200.
Amateka y’Abanyamulenge ni maremare cyane, aho agaragaza ko bageze muri Congo mu kinyejana cya 17 mbere y’uko Abanyaburayi bigabanya Afurika binyuze mu nama yiswe iya Berlin, yabaye hagati ya Ugushyingo 1884 na Gashyantare 1885. Bibarwa ko icyo gihe Abanyamulenge bari bahamaze imyaka hafi 200.
Nyamara magingo aya hari Abanye-Congo benshi bagifata Abanyamulenge nk’abanyamahanga, abanyarwanda by’umwihariko, ku buryo badakwiye kugira uburenganzira na buke ku butaka bwa Congo.
Ni ibintu byakomeje kubakururira ibibazo mu ntambara zidashira, kugeza ku ifatwa nk’ikomeye kurusha izindi yatangiye mu 2017, ku buryo hari n’abavuga ko Abanyamulenge barimo gukorerwa Jenoside. Hategerejwe ahazava igisubizo kuri ubu bwicanyi, kuko Abanyamulenge bahamya ko Leta ya Congo yabatereranye.
Umwarimu muri Kaminuza y’u Rwanda mu gashami ko gukemura amakimbirane, Dr Aggée Shyaka Mugabe, ni umwe mu bakurikiranye by’umwihariko ibibazo by’abanyamulenge, kuva mu myaka yo hambere kugeza magingo aya.
Yagize ati “Abanyamulenge bahageze bavuye mu Rwanda, icyo gihe u Rwanda cyari igihugu gifite n’umwami, ariko Congo yo ntabwo yari iriho, uretse ko n’u Rwanda imbibi zarwo zitari iz’u Rwanda tuzi uyu munsi. Urumva mu kinyejana cya 17, birashoboka ko hari n’abagiye mu kinyejana cya 18, ndetse na nyuma yaho, ariko abagiyeyo bose batanze Congo kuba igihugu.”
Ni ukuvuga ko ubwo icyo gihugu cyabagaho, abagituye bahawe ubwenegihugu bwacyo hatitawe ku buryo bahageze n’aho baturutse, cyane ko uyu mugabane kimwe n’indi yose, yagiye iturwa n’abimukira muri ubu buryo.
Nyamara bishingiye ku ngengabitekerezo yagiye ibibwa, hari abafata Abanyamulenge nk’abanyamahanga, bakabagabaho intambara zidashira bagamije kubirukana no kubatwara ibyabo, nabo bagahorana ukwirwanaho ngo badashira.
Ubwicanyi ku Banyamulenge si ubwa none
Me Bukuru Ntwari, ni umunyamulenge ukomoka mu Minembwe, ariko kubera ubugizi bwa nabi bwibasiye ako gace yaragahunze. Ni umuyobozi w’umuryango uharanira amahoro, iterambere n’umurimo muri Kivu y’Amajyepfo.
Avuga ko ubwicanyi bukorerwa abanyamulenge bwatangiye mu 1964, buza gukara mu 1966 ubwo amoko aturanye n’Abanyamulenge yabicagamo benshi nk’uko ubu bimeze, abanyaga inka nyinshi, uretse ko bwo inzu zitatwikwaga.
Ati “Ni ibikorwa bikomeje kwibasira Abanyamulenge kuko nibo bica, nibo banyaga bakagenda bagasubirayo, bakajya kugurisha za nka (banyaze), hanyuma bakongera bakagaruka bakica, bakongera bagasubiraho, ni ibyo barimo kuva mu 2017.”
Me Bukuru avuga ko ku wa 7 Gicurasi 2017 ari bwo aba Mai-Mai benshi bavuye mu bice bya Lemera, Itombwe, Swima, Uvira, Sange, Lurenge n’ahandi, mu buryo bukomeye noneho batangira kwica abantu, banyaga ina zabo banatwika inzu.
Ati “Ni uko intambara twebwe twita Jenoside, yatangiye. Abanyamulenge nabo ni abantu bamenyereye kwirwanaho, intambara bazimazemo igihe kirenga imyaka 200, intambara iza ku buryo budasanzwe, kumbe harimo Abarundi ba RED Tabara bayobowe na Alexis Sinduhije, ba FNL Parpehutu bayobowe na Gen Nzabampema, barimo FOREBU ya Godefroid Niyombare, batwika inzu.”
Ubwo bwicanyi bwarakomeje, mu mwaka wa 2018 bugera mu bice bya Kamombo na Bijombo, mu 2019 bigera muri Minembwe rwagati.
Yakomeje ati “Mu 2019 nari mu Minembwe, tugira gutya tubona abantu batangiye kwica muri Lurenge noneho baje mu Minembwe hagati, bishe umwana w’umwungeri w’inka w’umunyamulenge, ibintu biba ibindi bindi, bakora ubwicanyi butarigera bubaho, banyaga inka. Umunyamulenge kumukuraho inka cyangwa kumumaraho inka ni urundi rupfu, baratwika, barica, bakongera bakica.”
“Insisiro zirenga 200 zimaze gutwikwa, hamaze kugenda inka hafi ibihumbi 70, no mu minsi ishize, ku wa Gatanu bajyanye izindi nyinshi, bica abantu, bamaze kurenga 200, abakomeretse ni amagana menshi, baratwika n’ahantu abantu bahungiye bakahatwika. Niyo mpamvu tuvuga ko Abanyamulenge barimo gukorerwa Jenoside, kandi imiryango yose yadutereranye. ”
Kuki ibwicanyi bwageze aha?
Dr Mugabe avuga ko ingengabitekerezo yo kwanga Abanyamulenge yigishijwe guhera mu 1960, bikomeza mu 1964-65 na nyuma y’intambara izwi nk’intambara ya Mulele.
Byose ngo byagiye bikorwa hashingiwe ku kuvuga ko Abanyamulenge atari Abanye-Congo, bityo badakwiye kugira uburenganzira nk’ubw’abandi, bigatuma abantu bashaka kubica ngo babambure ibyabo.
Yakomeje ati “Iyi myaka itatu guhera mu 2017, 2018, 2019 n’uyu wa kane twinjiyemo, byafashe indi ntera kubera ko abandi baturanye n’abanyamulenge bazwi nk’Abafurero, Ababembe, Banyindu, babashije kwishyira hamwe, ubundi kera babarwanyaga buri bwoko burwana ukwabwo, buhangana n’abanyamulenge.”
“Ubu noneho bishyize hamwe bibaha imbaraga, hiyongeraho n’imitwe yitwaje intwaro ikomoka mu bihugu byo muri aka karere, bibatiza umurindi, ndetse bamwe banabyijandikamo. Nibyo byatumye bigera kuri iriya ntera.”
Ikindi ngo abatera Abanyamulenge bahinduye uko bakora, kera bicaga umuntu umwe cyangwa babiri babasanze mu nka, ariko ubu bazanye uburyo busa na Jenoside.
Dr Mugabe ati “Sinatinya no kuvuga ko ari jenoside mu by’ukuri, barabatwikira, ubona ko bashaka kuvanaho ikintu cyose kigaragaza ko bafite uburenganzira kuri buriya butaka.”
Leta yaba ifite ubushake bwo gukemura ikibazo?
Me Bukuru avuga ko uretse Perezida Félix Tshisekedi uheruka kuvuga ko ubwenegihugu bwa Congo budakwiye gushidikanywa ku Banyamulenge, Guverinoma iyobowe na Minisitiri w’Intebe Sylvestre Ilunga Ilunkamba nta kintu iravuga, kimwe na Guverineri w’Inyara ya Kivu y’Amajyepfo.
Ati “Rero tugahamya ko twatereranywe, ko Abanyamulenge batereranywe, barimo gukorerwa Jenoside yeruye. Aho mu Minembwe kuva mu kwezi kwa gatatu k’umwaka ushize ubu harundiye impunzi zirenga ibihumbi 100, bugarijwe n’iyo mitwe ya RED Tabara, ku buryo dutekereza ko umunsi umwe ari ukugira ngo bazabatsembe.”
Abo ngo ni abahahungiye baturutse mu bice byatangiriyemo ibitero ahitwa Bijombo, Kamombo, Mibunda n’ahandi, n’inka zirimo gupfana nabo zidafite aho ziragirwa.
Dr Mugabe avuga ko Perezida Tshisekedi agaragaza ubushake bwo gukemura ibibazo ku buryo ajya anoherezayo intumwa za gisirikare, zikagerageza guhuza amoko ahanganye ariko bitaratanga umusaruro.
Yakomeje ati “Ariko kubera ko ari leta igifite intege nke, ikigerageza kwiyubaka, ugera aho ukumva mu by’ukuri ibibera muri kariya gace ndetse na za Beni, za Ituri, ari ibintu bisa nk’ibikorerwa ahantu hatari imbaraga za leta. Ubushake bushobora kuba buhari ariko ubushobozi bwo kubikora neza buidahari.”
“Ariko hari n’ibyo tugenda dusoma muri za raporo ndetse hamwe na hamwe ukumva n’abasirikare ubwabo bashinjwa gufatanya n’abica Abanyamulenge. Simvuga ko byashyirwa kuri leta yose ya Congo, ariko bamwe mu basirikare cyane cyane bafitanye isano na bariya Bafurero, Ababembe n’abandi, bagera mu baturage boherejwe gutabara, bakitwara nabi ndetse no kurushaho. Ibyo nabyo biravugwa.”
Igisubizo kizava he?
Dr Mugabe avuga ko ibyaha byo kwica abantu ubaziza uko baremwe nk’uko byagenze mu Rwanda mu 1994 n’ibindi bisa nka byo, ari ibyaha mpuzamahanga bibangamira amahoro n’umutekano mu buryo burenga imbibi z’igihugu birimo kuberamo.
Ibyo ngo bituma igisubizo kitanagomba kuva ahantu hamwe, ariko Leta ya Congo niyo igomba gufata iya mbere, byaba ngombwa ikiyambaza ibindi bihugu byo mu karere binabifitemo ubunararibonye n’Umuryango w’abibumbye.
Yakomeje ati “Erega ibyo byose bibera hariya, bihabera Monusco ihari ni zo ngabo zishinzwe kubungabunga amahoro, nyinshi ku Isi kurusha uyu munsi, ariko ntabwo zabashije kugarura umutekano, kurinda abaturage.”
Ibyo ngo ntibyakorwa mu gace ka Minembwe gusa, ahubwo byakorwa no mu bindi bice bya RDC birimo kuberamo ubwicanyi, kuko mu bushobozi bwa RDC gusa, bishobora kuzafata igihe ntibiramire ubuzima bwa benshi.
Itoroka ry’abasirikare b’Abanyamulenge
Mu ntangiriro z’uyu mwaka nibwo Ingabo za Repubulika ya Demokarasi ya Congo (FARDC) zemeje ko umwe mu basirikare bakuru bazo, Colonel Michel Rukunda uzwi nka Makanika, w’Umunyamulenge, yatorotse igisirikare ajya kwifatanya ba bene wabo mu buryo bwo kwirinda ku bitero bakomeje kugabwaho.
Uyu mugabo yumvikanye mu itangazamakuru avuga ko yagiye kubera ko “abaturage barimo gupfa iwacu, ibintu tutakwihanganira kuko ntabwo twarebera abantu bapfa ngo bashire ngo tuzabone kugira icyo dukora. Niba turi muri leta, tuyirimo kubera ko tugira ababyeyi, tugira iwacu. Ababyeyi bacu batagihari n’iwacu barashize, ubwo twaba dukora iki, ko twize igisirikare kugira ngo turengere abaturage n’ibyabo, bakaba batarimo barengerwa?”
Yakomeje ati “Twahisemo kuza kubabarana n’abaturage, kuza gufatanya na bo kugira ngo dushakane amahoro yabo kuko abari bayashinzwe ntacyo bakoze bararebereye.”
Ni urugamba avuga ko bazarwana “kugeza ku mutongi wa nyuma w’amaraso”, “kugeza tugaruye uburenganzira bw’abaturage.”
Mu minsi ishize byanavuzwe ko undi musirikare mukuru Colonel Aaron Nyamushebwa w’umunyamulenge na we yatorotse, ariko ayo makuru aza guhakanwa kugeza no kuri nyir’ubwite.
Me Bukuru Ntwari avuga ko “kuva muri Kivu y’Amajyepfo mu Tulambo, Mibunda, ahantu Mai Mai yanatwitse, Mai Mai yasenye, yanyaze inka, n’aho ari muri Congo Central, ahantu mu bilometero byinshi hafi 3000, [kuvuga ko yatorotse] noneho byanamuteza n’akaga gakomeye mu bantu bari kumwe, uretse ko ari mu gisirikare cy’igihugu bamubumbatira.”
Yakomeje ati “Uretse ko yabibeshyuje, ariko ni inkuru zaremereye ubwoko bw’Abanyamulenge cyane.”
Balkanization, ibyago ku banyamulenge
Imvugo ikomeje gushyushya imitwe y’abanye-Congo benshi ni icyizwe ‘balkanization; ko hari umugambi wo kwigabanya icyo gihugu bigizwemo uruhare n’ibihugu birimo u Rwanda.
Ni imvugo zanagarutsweho n’abarimo Cardinal Fridolin Ambongo Besungu na Adolphe Muzito wabaye Minisitiri w’Intebe wa RDC, ubu ni umuvugizi w’ihuriro Lamuka.
Ambongo yavuze ko Abanyarwanda cyangwa Abanya-Uganda bamaze imyaka myinshi muri RDC “nta washidikanya ku bwenegihugu bwabo bwa Congo, ariko igiteye inkeke ni abakomeje kwiyongerayo, kandi tukanabaha umwanya wo guhita nk’Abanye-Congo.”
Dr Mugabe avuga ko guhuza iyi balkanization no kuba iki gihugu gifite abanyamahanga gicumbikiye, kandi bikavugwa n’abantu bakomeye mu gihugu, bishobora gushyira mu kaga Abanyamulenge. Ku bwe ngo abona imvugo ya ""balkanisation"" ifite ibisobanuro by’uruhurirane nka bibiri.
Yakomeje ati “Hari abanyapolitiki batsinzwe amatora bakora ibishoboka byose kugira ngo banduze isura ya Perezida Tshisekedi ashishikajwe no kugarura umubano mwiza hagati ya RDC n’abaturanyi bayo harimo n’u Rwanda.”
“Hari ingengabitekerezo imaze imyaka myinshi yaracengejwe mu baturage yo kwanga abazwi nka ""Rwandophones"" cyangwa abavuga Ikinyarwanda ndetse n’u Rwanda. Kwanga abavuga Ikinyarwanda ni umushinga wagiye uhesha abanyapolitiki benshi akazi. Umenyapokitiki ushaka umwanya, cyane cyane abakomoka mu burasirazuba bakunze gukoresha iturufu nka ""balkanisation"" mu rwego rwo kwishakira amaramuko.”
Ibyo ngo bishobora kuba biterwa n’uko hari abanye-Congo batarimo kubona neza uburyo u Rwanda na RDC bifitanye umubano mwiza mu butwererane n’ubukungu, akaba ari bo “bacuruza iyo mvugo ko hari balkanization.”
",https://m.igihe.com/politiki/amakuru/article/urwango-rwo-kwitwa-abanyarwanda-ubwicanyi-mu-isura-ya-jenoside-ibihe-bikomeye,Politics
Umuntu ukekwaho Coronavirus yashyizwe mu kato muri Kenya,"Ubuyobozi bw’ikigo cy’indege cya Kenya Airways bwatangaje ko hari umuntu washyizwe mu kato mu bitaro bya Kenyatta National Hospital (KNH), avuye Guangzhou mu Bushinwa ariko akagaragaraho ibimenyetso by’ibicurane.
Ubuyobozi bw’ikigo cy’indege cya Kenya Airways bwatangaje ko hari umuntu washyizwe mu kato mu bitaro bya Kenyatta National Hospital (KNH), avuye Guangzhou mu Bushinwa ariko akagaragaraho ibimenyetso by’ibicurane.
Ni mu gihe u Bushinwa bwagarayemo icyorezo cya Coronavirus, gifatwa nk’indwara y’ubuhumekero ishobora gukurizamo umusonga.
Itangazp rya Kenya Airways rivuga ko uwo mugenzi yageze i Nairobi kuri uyu wa Kabiri avuye i Guangzhou.
Rikomeza riti “Icyemezo cyo kumushyira mu kato cyemeranyijweho na Guverinoma ya Kenya ku kibuga cy’Indege cya JKIA,”
Amakuru avuga ko uyu muntu yari yemerewe gusubira iwabo n’ubuyobozi bw’u Bushinwa, ku kibuga mpuzamahanga cy’indege cya Baiyun i Guangzhou.
Kenya Airways yatangaje ko ubu no kujya mu ndege birimo gusaba ko umunrtu abanza kugenzurwa, kugira ngo ataza kugira abyo yanduza aramutse afite coronavirus.
Imibare y’abahitanywe na coronavirus ukomeje kwiyongera aho bageze ku 106, ndetse umubare w’abayanduye wikubye inshuro hafi ebyiri mu munsi umwe gusa, nk’uko ubuyobozi bw’u Bushinwa bwabitangaje.
Iyi ndwara yamaze kugera mu bihugu bitandukanye birimo ibyo muri Aziya, u Burayi na Cote d’ivoire muri Afurika hari umuntu wayiketsweho.
Umubare w’abantu bari bamaze kwandura iyi virusi ifata imyanya y’ubuhumekero bikavamo umusonga, mu Bushinwa kuri uyu wa Mbere habarurwaga 4.515 bavuye ku 2.835 ku munsi wabanje.
",https://m.igihe.com/politiki/amakuru/article/umuntu-ukekwaho-coronavirus-yashyizwe-mu-kato-muri-kenya,Politics
Ibigo 10 bikora ibijyanye na drones bihataniye igihembo cya £40.000 kizatangirwa i Kigali ,"Ibigo 10 byo ku mugabane wa Afurika byatoranyijwe nk’ibizahatanira igihembo cya £40,000 kizatangwa mu nama izabera i Kigali mu kwezi gutaha, agenewe ikigo kizagaragaza umwihariko kurusha ibindi.
Ibigo 10 byo ku mugabane wa Afurika byatoranyijwe nk’ibizahatanira igihembo cya £40,000 kizatangwa mu nama izabera i Kigali mu kwezi gutaha, agenewe ikigo kizagaragaza umwihariko kurusha ibindi.
Ibyo bigo uko ari 10 ni ibyo mu bihugu icyenda byo kuri uyu mugabane birimo Benin, Repubulika ya Demokarasi ya Congo, Kenya, Malawi, Nigeria, Afurika y’Epfo, Tanzania, Zambia na Zimbabwe.
Ku munsi wa nyuma w’irushanwa, buri kigo kizahabwa umwanya wo kugaragaza imikorere imbere y’akanama nkemurampaka, mu nama nyafurika ku bijyanye n’indege zitagira abapilote (drones), izabera i Kigali ku wa 6 Gashyantare 2020.
Ibigo bihatanye muri iri rushanwa rizwi nka African Drone Business Challenge (ADBC) ribaye ku nshuro ya mbere, rigenewe ba rwiyemezamirimo ba Afurika, hagamijwe kwerekana uburyo bushya drones zakwifashishwa mu buryo butanga umusaruro.
Ibyo bigo icumi ni DRONE ERA (Benin), Africa Bees (DRC), Kenya Flying Labs (Kenya), MicroMek Limited (Malawi), Global Air Drone Academy (Nigeria/USA), Upshore Robotics (Nigeria), Integrated Aerial Systems (Afurika y’Epfo), Jembe Kilimo (Tanzania), JCKEG Solutions (Zambia), na Alley Capital Group (ACG) (Zimbabwe).
Ibyo bigo byatoranyijwe mu bindi hafi 150 byari byagaragaje imishinga yabyo, byo mu bihugu 31 bya Afurika. Abahatanaga basabwe kugaragaza umushinga w’uburyo drones zakoreshwa mu kwagura amahirwe y’ubucuruzi.
Imishinga yatanzwe yasesenguwe n’impuguke mpuzamahanga zari zigize akanama nkemurampaka, amanota atangwa harenwe ku bintu birimo amahirwe umushinga ugaragaza yatuma waguka kandi ukaramba, kuba drones zakoreshwa mu nyungu z’abantu benshi no kuba zongera amahirwe mu iterambere ry’ubukungu.
Mu mishinga yakiriwe, imyinshi yari ikiri mu mwaka wa mbere wo gutangira, yibanda cyane ku nzego zirimo ubucukuzi bw’amabuye y’agaciro, ubuhinzi n’ubuzima.
Biteganyijwe ko ibigo icumi byatoranyijwe bizanyura mu mwiherero w’iminsi ibiri ugamije gukarisha imishinga yabo, yateguwe na Carnegie Mellon University Africa (CMU Africa) azibanda ku kunoza imishinga, bagahabwa n’amahirwe yo guhura n’abantu batandukanye.
Biteganyijwe ko abazatsinda ari abazabasha kugaragaza neza imishinga yabo imbere y’abakemurampaka n’abazaba bitabiriye iyi nama basaga 800.
Nyuma hazatangazwa abatsinze harimo uwatwaye igihembo nyamukuru n’uwamuguye mu ntege, ibihembo byose hamwe bizaba bifite agaciro ka £40,000, ni ukuvuga hafi miliyoni 50 Frw yatanzwe n’Ikigega cy’Abongereza gishinzwe iterambere mpuzamahanga, UKAID/DfID.
Inama nyafurika ku bijyanye na drones izabera mu Rwanda ku wa 5-7 Gashyantare, 2020. Yeteguwe ku bufatanye bwa Banki y’Isi na Guverinoma y’u Rwanda, ikazitabirwa n’abasaga 1000, muri Kigali Convention Centre.
Umuyobozi wa Banki y’Isi mu Rwanda, Yasser El-Gammal, yavuze ko iyi nama yashyizeho amahirwe yihariye yo “kuri ba rwiyemezamirimo ngo babashe gutangira ibiko by’ikoranabuhanga ryo ku rwego rwo hejuru, bikazagira uruhare mu kubaka urwego rwa drones kandi rukora neza muri Afurika runazamura imitangire ya serivisi ku baturage bayo.”
Biteganyijwe ko muri iyi nama hazabaho ibice byo kungurana ubumenyi mu bijyanye na drones, kumurika ibyo bakora n’irushanwa rizitwa Lake Kivu Challenge rizahuza ibigo by’ikoranabuhanga.
U Rwanda ni kimwe mu bihugu bike ku Isi bibyaza umusaruro drones mu bijyanye n’ubuzima, aho bigizwemo uruhare n’ikigo Zipline, drones zigeza amaraso ku bitaro bitandukanye mu Rwanda, kimwe n’imiti iba ikenewe mu buryo bwihutirwa.
",https://m.igihe.com/politiki/amakuru/article/ibigo-10-bikora-ibijyanye-na-drones-bihataniye-igihembo-cya-l40-000,Politics
Afurika y’Epfo yagennye Ambasaderi mushya wayo mu Rwanda,"Afurika y’Epfo yamaze kugena Ambasaderi mushya wayo mu Rwanda, nyuma y’umwaka nta ambasaderi igira usimbura George Nkosinati Twala.
Afurika y’Epfo yamaze kugena Ambasaderi mushya wayo mu Rwanda, nyuma y’umwaka nta ambasaderi igira usimbura George Nkosinati Twala.
Mu Ukuboza 2018 nibwo uwari Ambasaderi wa Afurika y’Epfo mu Rwanda, George Nkosinati Twala yahamagajwe i Pretoria, nyuma y’uko manda ye yari yararangiye.
Icyo gihe hari hashize iminsi hari umwuka mubi wakuruwe n’ibitutsi bivugwa ko byatutswe uwari Minisitiri w’Ububanyi n’Amahanga wa Afurika y’Epfo, Lindiwe Sisulu, biturutse mu Rwanda.
Umunyamabana wa Leta ushinzwe umuryango wa Afurika y’Iburasirazuba, Olivier Nduhungirehe yabwiye The East African ko Afurika y’Epfo yamaze kuboherereza amazina ya ambasaderi mushya, gusa yirinda kumutangaza kuko u Rwanda “atari rwo rugena itariki nyayo azagerera i Kigali”.
Ibihugu byombi byamaze kwemeranya kuri ambasaderi mushya gusa nta na kimwe kiremera gutangaza uwo ari we.
Ikinyamakuru The East African cyatangaje ko gifite amakuru yizewe y’uko Mandisi Mpahlwa w’imyaka 60 ari we wagizwe Ambasaderi mushya wa Afurika y’Epfo mu Rwanda. Cyavuze ko yemejwe mu Ukwakira umwaka ushize, isaha n’isaha akaba yagera i Kigali agatangira imirimo.
Mpahlwa asanzwe ari ambasaderi wa Afurika y’Epfo muri Mozambique, manda ye muri icyo gihugu irarangira muri uyu mwaka.
Yigeze kuba Minisitiri w’ubucuruzi, anakora mu yindi myanya muri Guverinoma ya Afurika y’Epfo guhera mu 2004.
Nduhungirehe yavuze ko umubano w’u Rwanda na Afurika y’Epfo umeze neza, ndetse ngo n’ibibazo bihari bari kubikemura.
Yagize ati “Umubano wacu na Afurika y’Epfo ni mwiza. Twagize ibibazo mu minsi yashize ariko turi gukorana ngo tubikemure. Ambasaderi wacu mushya muri Afurika y’Epfo yakiriwe neza i Pretoria, na ambasaderi wabo mu Rwanda yeremewe.”
Nduhungirehe yavuze ko bari no gukemura ibindi bibazo biri hagati y’ibihugu byombi.
Mu Ukwakira 2019, Perezida Paul Kagame yakiriye Jeff Radebe, intumwa yihariye ya Perezida wa Afurika y’Epfo, Cyril Ramaphosa. Nyuma y’aho abakuru b’ibihugu bombi Kagame na Ramaphosa bahuriye i Sochi mu Burusiya bagirana ibiganiro aho bari bitabiriye inama ihuza u Burusiya na Afurika.
Muri Nyakanga 2019, u Rwanda rwasimbuje uwari Ambasaderi warwo muri Afurika y’Epfo, Vincent Karega wari uhamaze imyaka umunani, asimburwa na Ambasaderi mushya, Eugène Kayihura.
Nubwo umubano w’u Rwanda na Afurika y’Epfo ugenda ugarura isura, hari ibitaranoga, cyane cyane ko Afurika y’Epfo icumbikiye Kayumba Nyamwasa ukuriye RNC n’Umutwe w’abarwanyi wa P5, uhuriweho n’amashyaka atanu arwanya Leta y’u Rwanda.
Uyu mutwe wakomeje gutegura ibikorwa bigamije guhungabanya umutekano w’u Rwanda no kugirira nabi ubutegetsi buriho ndetse bamwe mu bari bawugize barimo umuyobozi wabo Rtd Major Mudathiru Habib, barimo kuburanishwa n’inkiko za gisirikare mu Rwanda, nyuma yo gufatwa n’ingabo za RDC, abandi bakishyikiriza MONUSCO.
Kugeza ubu kandi Abanyarwanda bakomeje kugorwa no kubona viza zo kwerekeza muri Afurika y’Epfo, ikibazo Perezida w’icyo gihugu, Cyril Ramaphosa aheruka kuvuga ko kigiye gukemurwa, ariko imyaka igiye kuba ibiri bitarashoboka.
",https://m.igihe.com/politiki/article/afurika-y-epfo-yagennye-ambasaderi-mushya-wayo-mu-rwanda,Politics
Ibyo wamenya kuri Gen Ndayishimiye ugiye guhagararira CNDD-FDD mu matora y’Umukuru w’Igihugu mu Burundi,"“Ntakugugumwa caratuvunye” niyo yari indirimbo mu mihanda yo mu Mujyi wa Kitega n’ahandi mu Burundi mu barwanashya ba CNDD-FDD, nyuma y’aho byemejwe ko Général Major Evariste Ndayishimiye ariwe mukandida mu matora y’Umukuru w’Igihugu ahabwamo amahirwe yo kuba Perezida.
“Ntakugugumwa caratuvunye” niyo yari indirimbo mu mihanda yo mu Mujyi wa Kitega n’ahandi mu Burundi mu barwanashya ba CNDD-FDD, nyuma y’aho byemejwe ko Général Major Evariste Ndayishimiye ariwe mukandida mu matora y’Umukuru w’Igihugu ahabwamo amahirwe yo kuba Perezida.
Inteko idasanzwe y’ishyaka riri ku butegetsi mu Burundi, CNDD-FDD yateranye kuri iki Cyumweru, yatoreye Général Evariste Ndayishimiye guhagararira iryo shyaka mu matora ya Perezida azaba muri Gicurasi uyu mwaka.
Ndayishimiye ni umwe mu bari bamaze iminsi bahabwa amahirwe yo gusimbura Pierre Nkurunziza wayoboraga u Burundi guhera mu 2015.
Gen Ndayishimiye ni umwe mu barwanashyaka b’imena ba CNDD-FDD, kandi yagiye ahabwa imyanya itandukanye mu gisirikare cy’u Burundi no muri Guverinoma.
Hari abavuga ko Ndayishimiye ari umwe mu nkoramutima za Nkurunziza , akaba inshuti ya hafi ya Minisitiri w’Umutekano, Allain Guillaume Bunyoni, ufatwa nk’ukomeye mu Burundi.
Ni umugabo utarakunze kugaragara kenshi mu ruhame ari nayo mpamvu hari benshi mu baturage bamufata nk’udafite ubusembwa mu bibazo bimaze iminsi biyogoza u Burundi.
Ndayishimiye uzwi nka Neva, yavukiye mu ntara ya Gitega muri Komini Giheta mu 1968. Yabanje kwiga amategeko muri Kaminuza y’u Burundi kugeza mu 1995 ubwo habaga ubwicanyi muri iyo kaminuza bwibasiye abanyeshuri b’Abahutu agahunga.
Uyu mugabo w’imyaka 52, ni umwe mu ba mbere binjiye mu gisirikare cy’ishyaka CNDD-FDD ubwo bari bakiri inyeshyamba.
Yayoboye ibitero bitandukanye mu ntambara yari igamije gufata ubutegetsi mu myaka ya za 2000.
Nyuma y’amasezerano yo guhagarika intambara yasinywe mu 2003, yagiye mu myanya itandukanye irimo kuba Minisitiri w’Umutekano, Umuyobozi ushinzwe guhuza ibikorwa bya gisirikare n’ibya gisivile mu biro by’umukuru w’igihugu. Yabaye kandi Umuyobozi Mukuru wa SOBUGEA, sosiyete ishinzwe ubwikorezi bwo mu kirere.
Guhera muri Kanama 2016, Ndayishimiye yatorewe kuba Umunyamabanga Mukuru wa CNDD-FDD.
Kimwe mu bivugwa kuba byatumye abarwanashyaka ba CNDD-FDD bamuhitamo, ni uko ari umwe mu bantu bafite ubunararibonye kandi bakuriye mu ishyaka.
Ni umuntu wakoze imirimo itandukanye ya gisirikare, azi ibijyanye n’imiyoborere kuko yakoze muri Minisiteri y’umutekano no mu biro by’umukuru w’igihugu, imikorere yaho arayizi neza.
Azwi kandi ku rwego rw’akarere kuko ni we wari uhagarariye Guverinoma y’u Burundi mu itsinda ryo gukurikirana ishyirwa mu bikorwa ry’amasezerano yo guhagarika imirwano yasinywe hagati y’u Burundi n’umutwe wa FNL Palipehutu.
Bivugwa ko afitanye kandi umubano wihariye na Leta ya Tanzania, imwe mu nshuti z’akadasohoka z’ishyaka CNDD-FDD. Nta byaha ashinjwa haba mu Burundi no ku rwego mpuzamahanga, ahubwo afatwa nk’umuntu wumva ibibazo kandi wicisha bugufi ari nabyo bimugira ukunzwe cyane mu baturage.
Ikindi Gen. Ndayishimiye ashimwa n’abamuzi kuba ari intyoza mu mbwirwaruhame, ndetse akagira akarimi kazi kureshya abaturage no guhosha uburakari ahari amakimbirane.
By’umwihariko, Gen. Ndayishimiye ni inshuti y’akadasohoka ya Nkurunziza, aho bivugwa ko nta kintu na kimwe gikorwa mu Burundi atakizi, haba mbere y’uko ajya mu buyobozi bw’ishyaka ndetse na nyuma yaho.
Ni umuhanga kandi mu gukorera ibikorwa bye mu rwihisho ntashake kwigaragaza, ku buryo kumenya imikorere n’imitekerereze ye ngo bigoye.
Icyakora, Ndayishimiye ngo ntashyigikiwe n’abasirikare bakuru bose, cyane cyane abavuka mu bice byo mu Burengerazuba bw’Igihugu nkuko bivugwa n’ab’imbere mu ishyaka. Ikindi ngo ni umuntu ugira umujinya vuba.
Nubwo bimeze gutyo, byitezwe ko Ndayishimiye ashobora gutsinda amatora ya Perezida kubera ko ishyaka CNDD-FDD rifite abayoboke benshi mu gihugu kandi akaba ari naryo risa n’iriyoboye inzego hafi ya zose z’ubutegetsi. Ikindi nuko amashyaka atavuga rumwe na Leta ari imbere mu gihugu asa n’adafite imbaraga nyinshi zakangaranya CNDD-FDD, amwe akaba yaranacitsemo ibice.
Scènes d’allégresse en @MairieBuja aussi pour célébrer le bon choix des congressistes à @Gitega qui ont désigné @e_ndayishimiye pour qu’il soit leur Candidat à la Présidentielle de mai 2020 au #Burundi.#Tsinda2020 pic.twitter.com/6tE8IyIRm8
— Cndd Fdd (@CnddFdd) January 26, 2020
#Burundi: Innombrable foule de #Bagumyabanga dans les rues de @KirundoProvince à la proclamation des résultats du Congrès à @Gitega. Ils aiment @e_ndayishimiye, le Candidat du @CnddFdd à la Présidentielle de mai 2020.#Tsinda2020 pic.twitter.com/zMzQu48Vnm
— Cndd Fdd (@CnddFdd) January 26, 2020
A @makambaProvince allégresse à la proclamation du Candidat choisi par le Congrès du @CnddFdd à @Gitega, Gen. @e_ndayishimiye, actuel Secrétaire Général du Parti.#Tsinda2020 #Burundi pic.twitter.com/mTDxhW4rZ4
— Cndd Fdd (@CnddFdd) January 26, 2020
Les membres du Parti @CnddFdd à @MuyingaProvince sortent des maisons et marchent en scandant des slogans du Parti, se félicitant pour le bon choix pour la Présidentielle de 2020 au #Burundi, Gen. @e_ndayishimiye.#Tsinda2020 pic.twitter.com/sX9xeseJFT
— Cndd Fdd (@CnddFdd) January 26, 2020
",https://m.igihe.com/politiki/article/burundi-gen-ndayishimiye-watorewe-guhagararira-cndd-fdd-mu-matora-ni-muntu-ki,Politics
Intandaro y’ubwoba n’uburakari bw’u Rwanda ubwo Gabon yivanaga muri OCAM rwari ruyoboye,"Imyaka ya 1974 kugeza mu 1978, ni imyaka yagoye cyane Leta ya Juvénal Habyarimana cyane cyane mu bijyanye no kugarura umwuka n’umubano mwiza mu muryango wa OCAM u Rwanda rwari rwahawe kuyobora.
Imyaka ya 1974 kugeza mu 1978, ni imyaka yagoye cyane Leta ya Juvénal Habyarimana cyane cyane mu bijyanye no kugarura umwuka n’umubano mwiza mu muryango wa OCAM u Rwanda rwari rwahawe kuyobora.
Ni umuryango Gabon yitaga ko wenda gupfa, mu gihe Habyarimana, Perezida wa Sénégal, Sédar Senghor n’abandi bake babonaga ko ari wo zingiro ry’ukwishyira hamwe kwa Afurika.
OCAM ni umuryango watangiye mu 1965, uzima mu 1985. Waje usimbuye undi witwaga Union Africaine et Malgache (UAM) washibutse mu kwishyira hamwe kw’ibihugu byahoze bikolonijwe n’u Bufaransa.
U Rwanda rwinjiranye na Zaire muri OCAM mu 1965, umuryango ufite intego zo gufatanye mu by’ubukungu, imibereho myiza y’abaturage, guhanahana ibijyanye n’umuco n’ibindi.
Bimwe mu byo u Rwanda rwawungukiyemo ukiriho ni igice kimwe cya Village Urugwiro cyubatswe ubwo rwiteguraga kwakira inama yawo y’abakuru b’ibihugu, kuba umunyarwanda Ambasaderi Ismail Amri Sued yarabaye umunyamabanga Mukuru wawo no kuba mu Rwanda ariho hari ikigo cya OCAM gishamikiye ku Burayi cyari gishinzwe amahugurwa by’ibarurishamibare mu bukungu.
Ibibazo muri uyu muryango byatangiye mu myaka ya 1972 ariko bikomera cyane mu 1974 ubwo byatangazwaga ko Perezida Habyarimana ari we ugiye gusimbura Senghor ku buyobozi bw’uwo muryango.
Ku ikubitiro, ibihugu nka Zaire byavuyemo mu 1972, Congo Brazzaville ikurikiraho mu 1973 naho Cameroun, Tchad na Madagascar bivamo mu 1974.
Umuryango wahoranye abanyamuryango 16, wasigaye urwariza ku banyamuryango 12 nabo abenshi bashya kandi badafite imbaraga nyinshi dore ko ibihugu byinshi byari bikomeye byari bimaze kuvamo.
U Rwanda rwatorewe i Bangui, Gabon ihavana umujinya
Kuva tariki 10 kugeza 12 Kanama 1974, i Bangui muri Centrafrique habareye inama ya munani y’abakuru b’ibihugu bya OCAM.
Muri OCAM, ibihugu byari bisigaye bikomeye byari Sénégal na Côte d’Ivoire ari nabyo byafataga ahanini imyanzuro ikomeye, ibindi bikabigenderaho.
Ibyo bigaragazwa n’uko muri iyo nama ya munani, Perezida Senghor wari ucyuye igihe ku buyobozi bwa OCAM yatanze imyanzuro y’amavugurura yagombaga gutuma OCAM ikomeza kubaho, ibihugu hafi ya byose biyemeza uko yakabaye.
Muri iyo nama, ubwo Senghor yahabwaga umwanya ngo avuge ijambo rizosa manda ye, yavuze ko Umujyi wa Bangui ukwiriye kuba icyicaro gikuru cya OCAM, kikavanwa i Yaounde muri Cameroun.
Yavuze ko Maj Gen Juvenal Habyarimana ari we ukwiriye uba Perezida wa OCAM, Umunyamabanga Mukuru wa OCAM akava mu birwa bya Maurice, naho inama y’abakuru b’ibihugu bya OCAM ikajya iba buri myaka ibiri aho kuba buri mwaka.
Amwe mu mashami ya OCAM yahawe ibyicaro bishya, Gabon ntiyashyirwamo na kimwe icyakora hemezwa ko umuyobozi mukuru w’ikigo gishinzwe umutekano w’indege, (ASECNA) ava muri Gabon.
Perezida Habyarimana yahawe inkoni yo kuyobora OCAM, inama itaha ishyirwa muri Nyakanga 1976, ikabera i Kigali mu Rwanda.
Inyandiko z’icyo gihe za Ambasade ya Leta Zunze Ubumwe za Amerika i Bangui nk’uko zashyizwe hanze na Wikileaks, zivuga ko Omar Bongo wayoboraga Gabon yagaragaye mu nama ababaye ndetse ngo ari mu bakuru b’ibihugu batashye inama ikirangira i Bangui.
Ibihugu nka Gabon, Bénin, Niger, Togo na Burkina Faso nabyo byatahanye umujinya ndetse biri mu byakekwaga ko bishobora kwivana muri OCAM kuko byafataga Sénégal na Côte d’Ivoire nk’ibishaka kwigira abategetsi b’umuryango kubera ko imyanzuro yose ariho yafatirwaga.
Ikindi cyababazaga bimwe muri ibyo bihugu, ni umubano wihariye wagaragaraga hagati y’u Bufaransa na Sénégal ndetse na Côte d’Ivoire.
Abandi bakuru b’ibihugu bari baje mu nama baraye i Bangui ngo bifatanye na Centrafrique kwizihiza umunsi w’ubwigenge kuwa 13 Kanama ariko abayobozi b’ibyo bihugu bitishimye bahise bitahira.
Byakomeje guhwihwiswa ko Gabon ishobora kubanziriza ibindi bihugu kuva muri OCAM ariko biranga kugeza muri Nzeri 1976, ubwo hari hasigaye amezi abiri ngo inama y’uwo muryango ibere i Kigali.
U Rwanda rwatunguwe no kumva mu binyamakuru ko Inama y’abaminisitiri ya Gabon yateranye tariki 7 Nzeri 1976, yatangaje ko icyo gihugu cyivanye muri OCAM gusa ikaguma mu mashami n’imishinga imwe n’imwe y’uwo muryango.
Byari inkuru mbi kuri uwo muryango wari umaze iminsi ucumbagira, bigakubitiraho ko Gabon yari kimwe mu bihugu bitanga umusanzu utubutse muri OCAM kandi ikaba kimwe mu bihugu byatangiranye nawo.
Impamvu zatanzwe binyuze mu binyamakuru byo muri Gabon, ni uko Bongo yashakaga gushyira imbaraga mu muryango w’ibihugu bya Afurika (OUA) yari abereye Visi Perezida anateganyijwe kuwuyobora guhera mu 1977.
Gabon kandi yabonaga OCAM nk’umuryango ushaje utajyanye n’icyerecyezo cya Afurika, ukigendera ku bitekerezo bya gikoloni byasizwe n’u Bufaransa.
Ikinyamakuru Union cyo muri Gabon cyanditse ko n’ubundi OCAM wari umuryango “wapfuye’ guhera mu 1972 ubwo ibihugu bine byawuvagamo, ko ‘nta mpamvu yo gukomeza gutuma usamba’. Cyakomeje kivuga ko Gabon “itazakomeza kuba ‘inka ikamirwa’ OCAM.
Ubwo yari mu Bufaransa muri uwo mwaka, Perezida Omar Bongo na we yavuze ko OCAM “yirangije kera yo ubwayo, kuko nta cyo ikimaze”.
Kumenya amakuru yo kwivana kwa Gabon muri OCAM hasigaye gusa amezi abiri ngo inama ibe, byababaje u Rwanda.
Inyandiko z’icyo gihe za ambasade ya Amerika i Kigali zigira ziti “u Rwanda rwarakajwe n’amakuru yo kwivana kwa Gabon muri OCAM rukabimenyera mu binyamakuru. U Rwanda rwari ruyoboye umuryango, rwahise rutangaza ko rugiye kugirana ibiganiro n’ibindi bihugu hakarebwa ingaruka uko kwivana mu muryango bizawugiraho.”
Ku ikubitiro, inama y’abakuru b’ibihugu bigize OCAM yagombaga kuba mu Ugushyingo mu 1976, yahise yigizwa inyuma, u Rwanda rushyiraho itsinda ryagombaga kujya i Libreville kwinginga Gabon ngo yisubireho ku cyemezo yafashe.
Amerika yatangaje ko u Rwanda rwasigaranye ubwoba bw’uko kugenda kwa Gabon gushobora gusenya OCAM burundu, bikagaragaza intege nke z’uwo muryango, ugapfira mu maboko ya Perezida Habyarimana wari uwuyoboye.
Tariki 30 Nzeri 1976, Habyarimana yagiye i Libreville. Ibyaranze ibiganiro bye na Perezida Omar Bongo harimo icyemezo cya Gabon cyo kwitandukanya na OCAM.
Baraganiriye birangira nta mwanzuro ufashwe, bemeranya kutemeranya kuri iyo ngingo ariko umubano w’ibihugu byombi ugakomeza. Uwo munsi hanasinywe amasezerano ane ajyanye n’ubufatanye bw’u Rwanda na Gabon.
Ku mugoroba Bongo amaze kwakira ku meza Habyarimana, yafashe ijambo, avuga ko mu byatumye bavamo harimo kuba OCAM itarahisemo Libreville nk’icyicaro gikuru cyayo.
Habyarimana yirinze kuvuga ku ngaruka zo kugenda kwa Gabon, gusa atangaza ko yubaha icyemezo cya Gabon cyo kwivana mu muryango, ariko agaragaza ko ababajwe no kuba umwe mu banyamuryango ba kera abavuyemo.
Mu bindi byavuzwe ko byavanye Gabon muri OCAM, harimo guteza imbere sosiyete yayo y’indege, Air Gabon igatandukana na Air Afrique yari ishamikiye kuri OCAM kandi isa n’iri gutera imbere cyane.
Kuva muri Nzeri 1976 kugeza mu Ugushyingo, abakuru b’ibihugu bya OCAM bane bari bamaze gusura Gabon ngo barebe ko yakwisubiraho ariko biba iby’ubusa.
Kubera ibibazo byakomeje kuzurungutana mu buyobozi bwa OCAM, imyaka ibiri u Rwanda rwagombaga kuyobora uwo muryango yavuyemo itanu.
Urugendo rwa OCAM rwarangiye mu 1985 usenyutse burundu kuko wasaga nk’umuryango utakijyanye n’igihe kandi ukomeje gutereranwa n’ibihugu byinshi ari nako havukaga imiryango mishya ihuza uturere.
Indi nenge ivugwa kuri OCAM, ni uko yari igizwe n’ibihugu bitatanye ku buryo ibyinshi byabonaga nta nyungu z’ako kanya zibihuza, bigahitamo kujya mu miryango ya hafi kandi ifite ingufu.
",https://m.igihe.com/politiki/article/intandaro-y-ubwoba-n-uburakari-bw-u-rwanda-ubwo-gabon-yivanaga-muri-ocam-rwari,Politics
Minisitiri Mateke wa Uganda yahishuye ko atemeranya n’amasezerano n’u Rwanda n’umugambi mushya barufiteho,"Mu gihe hashize iminsi mike hatekerezwa ko umubano w’u Rwanda na Uganda waba utangiye kugana mu cyerekezo kizima nyuma y’irekurwa ry’abanyarwanda icyenda bari bafungiweyo binyuranyije n’amategeko, ibintu byabaye nk’ibisubira i Rudubi ubwo Umunyamabanga wa Leta Ushinzwe ubutwererane n’akarere, Philemon Mateke, yavugaga uburyo atemera amasezerano yasinywe hagati ya Uganda n’u Rwanda.
Mu gihe hashize iminsi mike hatekerezwa ko umubano w’u Rwanda na Uganda waba utangiye kugana mu cyerekezo kizima nyuma y’irekurwa ry’abanyarwanda icyenda bari bafungiweyo binyuranyije n’amategeko, ibintu byabaye nk’ibisubira i Rudubi ubwo Umunyamabanga wa Leta Ushinzwe ubutwererane n’akarere, Philemon Mateke, yavugaga uburyo atemera amasezerano yasinywe hagati ya Uganda n’u Rwanda.
Ni amasezerano yasinyiwe i Luanda muri Angola ku wa 21 Kanama 2019, agamije gushakira umuti ibibazo u Rwanda rwashinjaga icyo gihugu birimo gufunga abaturage barwo binyuranyije n’amategeko no kubakorera iyicarubozo, gushyigikira imitwe igamije kuruhungabanyiriza umutekano no kubangamira ubucuruzi bwarwo.
Mu butumwa yanditse kuri Twitter kuri uyu wa Kane, Mateke yahishuye ko kuva kera na kare atemeraga amasezerano basinyanye n’u Rwanda agamije guhosha umwuka mubi uri hagati y’ibihugu byombi, mu gihe ari umwe mu bagombaga kuba bakurikirana uko ashyirwa mu bikorwa.
Yagize ati “Naburiye bagenzi banjye ko nta cyiza kiva mu gusinyana amasezerano n’ikibi. Kugarura amahoro ntibyakunze kuri Chamberlain mu 1938, ntabwo natwe bizashoboka. Turekuye abanyabyaha babo, batwituye kurasa abaturage bacu nk’imbwa! Ni igihe cyo gusubiza kuri iyi myitwarire y’ubushotoranyi.”
I warned colleagues that nothing good comes from signing a pact with the devil. Appeasement didn't work for Chamberlain in 1938, and it won't work for us. We release their criminals, and they repay by shooting our citizens like dogs! Time to respond to this condescending behavior
— Philemon Mateke, PhD (@PhilemonMateke) January 23, 2020
Aha mu 1938 yashakaga kuvuga ku byabaye muri uwo mwaka hakorwaga inama z’inkurikirane hagati y’ibihugu by’u Bwongereza, u Bufaransa, n’u Butaliyani, bikemerera u Budage bwari buyobowe na Adolf Hitler kwiyomekaho ibice bimwe bya Czechoslovakia, mu buryo bwo kwirinda intambara.
Hitler yasabaga igice cya Sudetenland, Neville Chamberlain wari Minisitiri w’Intebe w’u Bwongereza afata iya mbere aza guhura n’uwayoboraga u Bufaransa, Eduard Daladier na Benito Mussolini wayoboraga u Butaliyani, bahurira i Munich na Hitler, bemeranya ko agace ka Sudetenland komekwa k’u Budage, bataha bahamya ko habonetse amahoro. Nyuma y’amezi atanu Hitler yarenze ku byemeranyijweho agaba igitero kuri Czechoslovakia yose arayifata.
Nubwo Mateke atatoboye ngo avuge izina ry’igihugu, ibyo Mateke yavuze bihura neza n’ibibazo birimo kuba hagati y’u Rwanda na Uganda.
Naho iby’abantu barashwe yavugaga bihuye n’uko kuri uyu wa Gatatu u Rwanda rwashyikirije Uganda umurambo w’umuturage wayo, Ndagijimana Theogene, warashwe n’inzego z’umutekano z’u Rwanda zamufatiye mu bikorwa bya magendu ashaka no kwinjiza ibiyobyabwenge mu gihugu, zamuhagarika akagerageza kuzirwanya.
Amagambo ya Mateke anahura n’ay’umudepite Ruth Nankabirwa, kuri uyu wa Gatatu wabwiye bagenzi be mu Nteko Ishinga Amategeko ko Guverinoma ya Uganda ikwiye gukemura bwangu ikibazo ifitanye n’u Rwanda, ariko asa n’uca amarenga ku buryo bwakoreshwa.
Yagize ati “Mureke duhe amahirwe asesuye Guverinoma ya Uganda, amahirwe yo kurangiza urugendo rwo guharanira ko dusubirana umubano mwiza nk’uwo twahoranye, kuko ntabwo ushobora kwicara hano ngo utange amabwiriza ngo umupaka ufungurwe, ngo utekereze ko ayo mabwiriza azafungura umupaka.”
Perezida w’Inteko Ishinga Amategeko ya Uganda, Rebecca Kadaga, yahise amubwira ko yizeye ko atarimo kuvuga ko bagomba guceceka ngo barindire umwanzuro wa Guverinoma n’igihe hari umuntu wabo urashwe.
Nankabirwa yakomeje ati “Ntabwo wakemura ikibazo gihari uyu munsi hatabayeho kubura ubundi buzima.”
Gusa imvugo ya Mateke yamaganywe n’umudepite wa Uganda mu Nteko Ishinga Amategeko y’Umuryango y’Umuryango wa Afurika y’Uburasirazuba, Mukasa Mbidde, wavuze ati “namaganye aya magambo ya Minisitiri niba koko iyi ariyo konti yawe y’ukuri, ndabona igitekerezo cyawe nk’ikidashinga, cyuje ubucucu, nta shingiro, ntigikwiye kandi cyuzuye amateshwa. Komeza ubibe inyigisho zawe, ariko twe Abanya-Uganda turi maso”.
I shudder at such a comment from a whole minister if this is your true handle .I find your opinion devoid of reason,idiotic,preposterous, ludicrous, farcical and complete balderdash.
Pontificate ,but we Ugandans are watchful .
— Hon Mukasa F Mbidde (@Mbidde) January 23, 2020
Mateke yashimangiye urwango rwe ku Rwanda
Umunyamabanga wa Leta muri Minisiteri y’Ububanyi n’Amahanga y’u Rwanda, Amb Olivier Nduhungirehe, yasubije Mateke ko ibikorwa bye ari iby’ubushobotoranyi kurushaho, ku buryo yagakwiye guceceka.
Ati “Umuntu wafatiwe mu cyuho arimo gutegura ibitero by’iterabwoba byishe abantu 14 bigakomeretsa abandi 16 mu gihugu cy’abaturanyi, akwiye guceceka akareka abadipolomate ba nyabo bagakora akazi kabo.”
Someone who was caught red-handed, while organising a deadly terror attack that killed 14 people and wounded 16 others in a neighbouring country, should have the decency to remain silent and allow real diplomats to do their job. https://t.co/mt8ikzu2j6
— Amb. Olivier J.P. Nduhungirehe (@onduhungirehe) January 23, 2020
Mu biganiro biheruka guhuza intumwa z’u Rwanda na Uganda mu Ukuboza 2019, u Rwanda rwagaragaje uburyo Mateke yari inyuma y’abarwanyi bagabye igitero i Musanze ahazwi nko mu Kinigi kigahitana abaturage 14.
Ubwo bari ku ngingo zijyanye n’uko Uganda ifasha imitwe yitwaje intwaro, Nduhungirehe yatanze urugero rw’igitero cyabaye mu ijoro rishyira ku itariki ya Kane Ukwakira aho abarwanyi b’umutwe wa RUD Urunana bateye mu Kinigi.
Mu iperereza ryakozwe, hari ibikoresho byafashwe birimo na telefoni zigendanwa n’ubuhamya bwatanzwe n’abafashwe, byagaragaje uruhare rwa Uganda muri iki gitero.
Amb. Nduhungirehe ati “Ibyo byose bigaragaza ko uwari uyoboye icyo gitero ari uwitwa Philemon Mateke akaba Umunyamabanga wa leta ya Uganda ushinzwe ubutwererane bw’akarere. Byagaragajwe na za telefoni n’ubuhamya bwatanzwe n’abafashwe.”
 “Hari n’uwitwa Nshimiye wiyita Governor ushinzwe ibikorwa byihariye muri RUD Urunana, atuye hariya mu Karere ka Kisoro n’umuryango we, byagaragaye ko akunda kujya muri Kivu y’Amajyaruguru ahitwa Benza gutegura ibitero kandi ko ariwe wakoranaga bya hafi na Philemon Mateke. Urwo ni urugero rumwe natanze ariko hari n’izindi nyinshi twatanze zigaragaza ko bagikomeza guha urubuga abaturwanya.”
Si ubwa mbere Mateke avuzwe mu bikorwa bigamije guhungabanya umutekano w’u Rwanda, kuko byavuzwe ko mu Ukuboza 2018 yakoranyaga inama yahuje FDLR na RNC i Kampala, ngo bategure igikorwa gihuriweho cya gisirikare ku Rwanda nk’uko La Forge Bazeye na Theophile Abega bari bahagarariye FDLR muri iyo nama babivuze nyuma yo gufatirwa ku mupaka wa Bunagana basubiye mu birindiro muri RDC.
Dusubize amaso inyuma
Ubushotoranyi bwa Uganda ku Rwanda si ubwa vuba, ndetse mu myaka yashize havuyemo ugukozanyaho kwabereye muri Repubulika ya Demokarasi ya Congo, byavuyemo intambara ya Kisangani yarangiye RPA itsinze ingabo za Uganda, ibintu byababaje Uganda ku rwego rukomeye.
Gutsindirwa i Kisangani byatumye abaturage ba Uganda n’Inteko Ishinga Amategeko bashyira igitutu ku bushobozi bwa Museveni no ku hazaza he. Muri kwa gusuzugura u Rwanda, abadepite barakariye Museveni ariko baguma no kwikoma Guverinoma y’u Rwanda, nk’uko raporo ya International Crisis Group yo mu 2000 ibigaragaza.
Icyo gihe Museveni yabonye ko uburyo bwo gucubya abaturage be ari ukwibasira RPA mu magambo atyaye. Mu ijambo ryo ku wa 30 Kanama 1999, Museveni yabaye nk’uwikura mu bibazo abyegeka ku bandi.
Ati “Icyo nabasobanurira ni uko abavandimwe bacu muri RPA batabashije gukura ngo bamenye uko ibintu bimwe na bimwe bikorwa. Bumva ko kunyura iya bugufi hano na hariya bizabageza ku ntego yabo. Ikindi maze iminsi numva ni uko RPA yashatse kwigarurira Congo ariko ko turimo kubakoma imbere.”
“Ku ruhande rwacu dushishikajwe no kongerera ubushobozi abanye-Congo ariko bigaragara ko Abanyarwanda batabyishimiye. Ariko nubwo twaba tubangamiye imigambi bafite muri Congo, ni gute bumva ko batugabaho ibitero ngo birangirire aho? Ni ukureba hafi cyane.”
Igisirikare cya Uganda nticyigeze cyakira inshuro cyakubiswe n’Abanyarwanda, aho bumvaga ko ishema n’icyubahiro byabo byahungabanyijwe, ibitangazamakuru byanzika ko UPDF yatsinzwe ndetse abasirikare bayo barenga 200 bagapfa.
Raporo ya ICG ivuga ko hahise hatangira inama z’ibanga i Kampala zikitabirwa n’abasirikare bakiri mu mirimo n’abasezerewe, ngo “bashakishe uburyo bwo kwihimura ku cyo bafataga nk’ubugambanyi bw’abari bafatanyije n’u Rwanda.”
Hari aho yagize iti “Abasirikare bakuru mu Ngabo za Uganda bavuga ko umubano n’u Rwanda utazongera na rimwe kuba nk’uko wahoze nyuma y’ibyabereye i Kisangani.”
Nyuma y’imyaka myinshi, Uganda ikomeje gushotora u Rwanda aho yakunze gufunga abaturage barwo ibashinja ubutasi, ibintu itigeze igaragariza ibimenyetso ishingiraho, ndetse nta n’abagejejwe mu rukiko ngo ibyaha bibahame, ariko bagiye bakorerwa iyicarubozo rikomeye, bamwe bakarekurwa baragizwe intere, bamwe bibaviramo ubumuga abandi babira ubuzima.
Inkuru wasoma:Uruhare rwa Minisitiri Mateke wa Uganda mu gitero cyagabwe mu Kinigi
Raporo yo mu 2000: Uko impuguke zasesenguye ishwanyagurika ry’umubano w’u Rwanda na Uganda
",https://m.igihe.com/politiki/article/minisitiri-mateke-wa-uganda-yahishuye-ko-atemeranya-n-amasezerano-n-u-rwanda-n,Politics
Bigenda bite iyo umudepite ageze mu Nteko ntatange ibitekerezo?,"Iyo havuzwe Umudepite nta kindi cyumvikana mu matwi ya benshi, uretse uwo umuturage aba yaritoreye ngo amuhagararire mu Nteko Ishinga Amategeko atanga ibitekerezo by’impinduka zikenewe, ni nayo mpamvu babita intumwa za rubanda.
Iyo havuzwe Umudepite nta kindi cyumvikana mu matwi ya benshi, uretse uwo umuturage aba yaritoreye ngo amuhagararire mu Nteko Ishinga Amategeko atanga ibitekerezo by’impinduka zikenewe, ni nayo mpamvu babita intumwa za rubanda.
Mu nshingano z’intumwa za rubanda harimo gutora amategeko abareye abaturage, kugenzura ibikorwa bya guverinoma, kwemeza abayobozi runaka, hari n’ibihugu baba bafite inshingano zo gutora abakuru b’igihugu.
Nubwo baba baratowe n’abaturage ngo babahagararire, mu bihugu bimwe birimo n’u Rwanda, usanga hari abaturage bavuga ko baheruka babatora ntibazongere kubaca iryera cyangwa bagatora amategeko atabanogeye.
Tariki 19 Nzeri 2018 ubwo yakiraga indahiro z’Abadepite, Perezida Paul Kagame, yavuze ko bagomba kujya begera abaturage, bakabikora nk’uko babigenza iyo babashakamo amajwi.
Ati “Igihe mwese mwamaze mwiyamamaza hirya no hino mu gihugu, mwabonanye n’Abanyarwanda, uko mwabagezeho mubashakaho amajwi ariko bizakomeza kubageraho mubasanga, mufatanya gukemura ibibazo bafite.”
Mu nteko habamo imirimo myinshi irimo kwiga imishinga y’amategeko, kuyisuzuma, kuyitangaho ibitekerezo n’ibindi.
Akenshi abaturage bamenya ubushobozi bw’umudepite batoye bitewe n’uburyo abavuganira, ibitekerezo atanga ku ngingo zitandukanye zizanwa mu Nteko, kubasura n’ibindi.
Hari ibihugu umudepite ugeze mu nteko ntiyongere kumvikana ku ngingo zibangamiye abaturage agaragazwa, byaba na ngombwa akaba yahagarikwa.
Nko mu 2018 muri Kenya, ikinyamakuru The Standard cyasohoye urutonde rw’abadepite batajya bavuga mu Nteko.
Havugwaga ko hari Abadepite bicara mu Nteko Ishinga Amategeko, ntibabe batekereza umushinga wafasha abaturage ahubwo icyo bakora, bikaba gusa gushyigikira imishinga yavuzwe n’abandi.
Iki kibazo cyazamuwe na bamwe mu badepite muri iki gihugu, batangiye bijujuta bavuga ko hari bagenzi babo bahitagamo kwisohokera, mu gihe abandi babaga bageze ku ngingo zikomeye zo gutorerwamo amategeko.
Depite Justin Bedan Njoka Muturi yabwiye abanyamakuru ati “Ntabwo nishimye kuko hari abadepite bagenzi bacu usanga birirwa bavuga ko bishimira ibyo bagezeho mu nteko, mu gihe mu by’ukuri ntacyo bigeze bakora.”
Yavuze ko hari bamwe usanga batagaragara mu gihe barimo gushaka gushyiraho itegeko runaka, nyamara nyuma ryajya gutorwa ugasanga batangiye kwijujuta kandi batarigeze bagaragara mbere ngo baritangeho ibitekerezo.
Inteko Ishinga Amategeko ya Kenya yavuze ko 70% by’abayigize wasangaga nta jambo bafata ngo batange ibitekerezo, bamwe muri bakaba baravugaga ko babiterwa n’uko babaga bakiri bashya mu nshingano.
Mu Rwanda bihagaze gute?
Kugeza ubu Inteko Ishinga Amategeko y’u Rwanda igizwe n’Imitwe ibiri, Umutwe w’Abadepite na Sena.
Kuva tariki 19 Nzeri 2018 umutwe w’abadepite wabonye abadepite bashya 80 bari muri manda izageza mu 2023, naho kuva mu Ukwakira 2019 hatowe abasenateri, kugeza ubu bose hamwe ni 26.
Nubwo bitoroshye kumenya imikorere ya buri mudepite, iyo uganiriye na bamwe muri aba bakubwira ko nubwo hari bamwe batavuga, ngo ni uburenganzira bwabo cyane ko nta tegeko rihari ribategeka kuvuga.
Depite, Dr Frank Habineza, usanzwe ari n’Umuyobozi w’Ishyaka Riharanira Demokarasi no kurengera ibidukikije (DGPR), yabwiye IGIHE ati “Abadepite bose bafite uburenganzira bungana imbere y’amategeko, nta mudepite kandi ubuzwa kugira igitekerezo atanga, buri wese afite uburenganzira bw’iminota ingana, burya umuntu kutavuga ni umutimanama we.”
Dr Habineza avuga ko ubwabo nk’abadepite badashobora kwicara ngo banenge umudepite runaka utajya utanga ibitekerezo, keretse wenda bikorewe mu mutwe wa politike aturukamo.
Ati “Ibyo byakorwa n’amashyaka kuko buri shyaka rigira umuhwituzi. Nk’ubu twe nubwo turi babiri mu nteko ariko dufite umuhwituzi ari we njye, ubu mfite uburenganzira bwo gukurikirana umudepite wo mu ishyaka ryanjye iyo nta gitekerezo atanga cyangwa ntacyo avuga, ndamubaza nti ese wowe ko mbona utavuga wabaye iki? n’ahandi ubwo ni uko babikora.”
Dr Habineza avuga ko ku giti cye intego yajyanye mu Nteko Ishinga Amategeko, ni uko buri gihe aba yiteguye kugira icyo yavuga gifasha umuturage.
 Ati “Nta tegeko ryacaho ntarivuzeho kandi na mugenzi wanjye uba muri PAC agomba kureba uko amafaranga akoreshwa neza.”
Kuva mu 2008, Depite Nyirahirwa Veneranda ari mu Nteko Ishinga Amategeko y’u Rwanda. Yabwiye IGIHE ko abantu bashobora kwibeshya ko hari abadepite batavuga kandi iyo bari muri komisiyo batanga ibitekerezo.
Ati “Burya hari ibintu abantu batazi, mu Nteko Ishinga Amategeko akazi gakorwa mu byiciro bitandukanye, hari imirimo ikorerwa muri komisiyo abadepite bakajya impaka ku mategeko, nyuma akazashyikirizwa inteko rusange, aha ni naho abaturage bose baba babyumva kuri radiyo.”
“Hari abantu benshi usanga bazi ko dutangira akazi saa cyenda mu gihe harimo inteko rusange ariko siko biri. Tuba twatangiriye muri komisiyo saa tatu ikageza saa sita, nyuma saa cyenda tukajya mu nteko rusange.”
Nyirahirwa yavuze ko muri ayo matsinda, hari abantu usanga batanga ibitekerezo, ntibabitange mu nteko rusange.
Ati “Hari abadepite usanga bavuga cyane mu mirimo ya komisiyo, mu nteko rusange burya hageramo ibyasuzumiwe muri za komisiyo ugasanga mu nteko rusange ntavuze, ariko hari n’abandi bavuga hose.”
Icyakora, yemeza ko hashobora kuba n’utatanga ibitekerezo aho hombi kuko iyo bageze mu nteko, nta muntu babwira ngo azagende avuge cyane.
Ati “Nta muntu uza kuguha amabwiriza ngo vuga, wanamara rwose imyaka itanu utavuze kandi nta wazabikubaza.”
Depite, Sheikh Harerimana Musa Fazil, Visi Perezida ushinzwe Imari n’Abakozi mu Nteko Ishinga Amategeko y’u Rwanda umutwe w’abadepite, yabwiye IGIHE ko kugeza ubu nta tegeko rihana umudepite utatanze ibitekerezo, bityo ko utabikoze nta tegeko aba yishe.
Agira ati “Nta cyaha gihari iyo utavuze kuko inteko ikorera mu mategeko, iyaba hari itegeko rivuga ngo niba utavuze umwaka wose bigenda gutya, icyo gihe twaryubahiriza ariko noneho ubwo nta tegeko rihari, ubwo nabyo biremewe, ikitabujijwe n’amategeko kiba cyemewe.”
Yavuze ko gahunda nyinshi mu nteko zibera muri za komisiyo, ku buryo hari abadepite benshi baba baratanze ibitekerezo, byagera mu nteko rusange akumva nta mpamvu yo kongera kuvuga.
Sheikh Harerimana yavuze ko bari kwiga ku buryo n’ibiganiro byabeye muri za Komisiyo byajya bica kuri radiyo kugira ngo abaturage babashe gukurikirana ibikorwa by’Inteko n’imikorere y’abadepite batoye.
Ati “ Twamaze kuganira n’ubuyobozi bwa RBA ngo turebe ukuntu n’impaka zabereye muri Komisiyo, rimwe na rimwe zajya zinyura kuri radiyo Rwanda Inteko, ibyo turimo kubiganira bizadutwara amafaranga kandi ntaraboneka ariko niwo murongo dushaka kuzakoreramo.”
Muri Uganda mu 2016 hasohotse urutonde rw’abadepite batajya bagaragara mu batanga ibitekerezo ku ngingo zireba abaturage, nyamara ari bo bahagarariye.
Mu badepite 427 bagize Inteko Ishinga Amategeko ya Uganda, 82 ngo nta jambo na rimwe bari bakavuze, 51 bari baravuze ijambo rimwe.
Mu 2011, mu Bwongereza ibinyamakuru byasohoye urutonde rw’abadepite b’abanebwe. Icyo gihe bashingiraga ku mubare w’inama abadepite bakoranaga n’abaturage bo mu duce bahagarariye.
Baje gusanga Depite Sir Stuart Bell, yari amaze imyaka 14 mu Nteko, nta na rimwe arajya kugirana ibiganiro n’abaturage bamutoye ngo yumve ibibazo byabo.
Sir Stuart Bell yaje kwitaba Imana mu 2012 afite imyaka 74.
",https://m.igihe.com/politiki/article/bigenda-bite-iyo-umudepite-ageze-mu-nteko-ntatange-ibitekerezo,Politics
Baringa ku cyiswe ‘‘balkanisation’’ y’u Rwanda kuri RDC,"Ijambo ‘‘balkanisation’’ rimaze kuba intero n’inyikirizo mu mvugo y’abatavuga rumwe n’ubutegetsi muri Repubulika Iharanira Demokarasi ya Congo, kuva Perezida Félix Tshisekedi yatorerwa kuyobora iki gihugu.
Ijambo ‘‘balkanisation’’ rimaze kuba intero n’inyikirizo mu mvugo y’abatavuga rumwe n’ubutegetsi muri Repubulika Iharanira Demokarasi ya Congo, kuva Perezida Félix Tshisekedi yatorerwa kuyobora iki gihugu.
Aba batifuza ko amahoro agaruka muri RDC, bakomeje guhimba ikinyoma ko u Rwanda rushaka kwigarura Uburasirazuba bwayo, bagamije kubiba urwango ku Banyarwanda n’Abanye-Congo bavuga Ikinyarwanda.
Ibivugwa bisa no kureba filimi mbarankuru y’intambara zabaye mu kinyejana cya 20 mu Burayi bw’Amajyepfo, mu gace kiswe ‘les Balkans’, ubu kigizwe n’ibihugu nka Bulgarie, Croatie, u Bugiriki, Roumanie, Slovénie, Albanie, Bosnie-Herzégovine, Kosovo, Macédoine y’Amajyaruguru, Monténégro, Serbie na Turquie; byari byarigaruriwe n’Ubwami bw’Abami bwa Ottoman, bukabiremamo uduhugu twinshi.
Igitandukanye muri uyu mwaka wa 2020, ni uko ibi bivugirwa mu mihanda ya Kinshasa, aho ababiyoboye badakomoka muri Hongrie cyangwa Turikiya, bahora baririmba bati ‘‘balkanisation ntikabe kuri Repubulika Iharanira Demokarasi ya Congo.’’
Mu Karere k’Ibiyaga Bigari, ijambo ‘balkanisation’ ryatangiye kuhumvikana mu mpera y’imyaka ya 1990, ubwo u Rwanda na Uganda byateraga icyahoze cyitwa Zaïre. Abazayirwa bari bafite ubwoba ko abaturanyi babo babiri bagiye kwisubiza ibice bahoranye mbere y’uko Abanyaburayi bigabagabanya Afurika, ariko ntibyigeze biba.
Iyi mitekerereze yongeye kumvikana nyuma y’aho Joseph Kabila agiriye ku butegetsi mu 2001. Abamurwanya bavugaga ko afite inkomoko mu Rwanda kandi akaba afite uruhare mu mugambi mpuzamahanga wo gucamo ibice RDC, ibice byayo by’Uburasirazuba bikize ku mabuye y’agaciro bikomekwa ku Rwanda.
Kujya ku butegetsi kwa Félix Tshisekedi bigaragara ko ntacyo byahinduye. Ubu iyo ntero n’inyikirizo biri kuzamurwa n’Ihuriro ry’Amashyaka atavuga rumwe n’Ubutegetsi ya Lamuka ririmo na Martin Fayulu watsinzwe mu matora y’umukuru w’igihugu aheruka. Ibyavuye mu matora yari ahanganiyemo na Félix Tshisekedi byagaragaje ko yabaye uwa kabiri ariko Inama nkuru ya Kiliziya Gatolika muri RDC yo yavuze ko ariwe watsinze. Yaba Lamuka na Kiliziya ntibigeze bemera ko Fayulu yatsinzwe.
Kubiba urwango
 Ku ruhande rwe nka Perezida watowe, Félix Tshisekedi, yahisemo kuzahura umubano w’igihugu cye n’u Rwanda, mbere yo kohereza umubare w’ingabo za Congo mu Burasirazuba bw’igihugu ngo zijye kurwanya imitwe yitwaje intwaro yahagize akarima kayo.
Ubu Ingabo za Congo (FARDC) zimaze kwigarurira ibice byinshi byari byarayogojwe n’iyo mitwe; ku buryo n’iyo gahunda yo kwigarurira ibice bya RDC iyo iza kuba ihari, icyizere cyayo ubu kiri kubarirwa ku busa.
Abarwanya ubutegetsi mu RDC bahisemo kubiba urwango ku Banyarwanda n’Abanye-Congo bavuga Ikinyarwanda kugira ngo bace intege umubano mwiza uri kubagarirwa hagati y’u Rwanda na RDC.
Ariko n’ubundi abatavuga rumwe n’ubutegetsi nta nyungu bafite mu kuba amahoro yagaruka muri RDC. Mu myaka 25 ishize, ikibazo cy’umutekano muke mu Burasirazuba bwa RDC cyafashije abari abami b’intambara kwigwizaho imitungo no kwinjira mu bikorwa bya politiki cyangwa igisirikare.
Urugero rwa hafi ni umutwe wa ADF-Nalu ukomoka muri Uganda, wigize nka ba kavukire, ukaba uterwa inkunga n’uwahoze ari umunyapolitiki ku butegetsi bwa Kabila, Mbusa Nyamwisi, ubu wituriye muri Uganda.
Uyu Mbusa Nyamwisi yanahoze ari mu ihuriro Lamuka, nyuma aza kwitandukanya naryo.
Mu gihe RDC iri kugerageza kwivana mu ntambara imaze imyaka irenga 20, cyane cyane hashingiwe ku mibanire myiza n’abaturanyi bo mu Burasirazuba, abarwanya ubutegetsi bakomeje kubiba urwango ku Banyarwanda, ariko si n’Abanyarwanda, ahubwo ni abo bita ko bakomoka mu bwoko bw’Abatutsi n’Abanye-Congo bavuga Ikinyarwanda mu rwego rwo guca intege umubano mwiza hagati y’u Rwanda na RDC.
Ikinyoma
Igitangaje ni uko imvugo ya ‘‘balkanisation’’ ari ikirego kidafite ishingiro. Mu gihe Umuhuzabikorwa w’Ihuriro ry’abatavuga rumwe n’Ubutegetsi, Lamuka, wanahoze ari Minisitiri w’Intebe, Adolphe Muzito, yagaragaje mu buryo bweruye ko ashaka gutera u Rwanda byanashoboka bakarwomeka kuri RDC; uyu ni na we ushinja u Rwanda kugambirira kwigarurira ibice by’igihugu cye.
Nubwo bashinje Joseph Kabila gufatanya n’u Rwanda muri uwo mugambi akiri ku butegetsi, ubu bakaba bageze kuri Félix Tshisekedi, ubwabo bigeze gukorana n’u Rwanda mu bihe byatambutse. Ibi bigaragaza ikinyoma gikomeye kandi cyumvikana.
Byongeye kandi muri gahunda y’ubuhahirane busesuye mu Muryango wa Afurika Yunze Ubumwe n’ubusabe bwa RDC bwo kwinjira mu Muryango wa Afurika y’Uburasirazuba (EAC), bigaragara ko kwigarurira ubutaka bw’ikindi gihugu byaba ari amafuti.
Aho gutanga ibisubizo by’ibibazo nyabyo Abanye-Congo bafite ubu nk’ubushomeri, kutagira inganda zihagije no kwangiza ibikorwa remezo, kwangirika kw’ibikorwaremezo n’ibindi bishobora gusunikira urubyiruko rudafite akazi kwishora mu byaha cyangwa kwinjira mu mitwe yitwaje intwaro, […] abatavuga rumwe n’ubutegetsi muri RD Congo bahisemo gushyushya imitwe y’abaturage babo bakoresheje imitekerereze ishaje.
Gukoma mu nkokora u Rwanda cyangwa ikindi gihugu cyo mu Karere ntibyongera umusaruro; ntibirema imirimo kandi ntibinazana ubukungu.
 Abavuga ‘‘balkanisation’’ ntibigeze bakandagiza ikirenge ku mupaka uhuza u Rwanda na RDC, umwe mu inyurwaho na benshi ku Isi; ntibigeze byibura banumva ubuhamya bw’abagore bahakorera ubucuruzi, bahambukira inshuro nyinshi ku munsi bashaka imibereho.
Ubukungu nyabwo bwa RDC ni abaturage bayo. Muri Afurika yose, umutungo kamere ubyarira inyungu ibigo mpuzamahanga biwubyaza umusaruro n’abayobozi bamwe na bamwe bahabwa utuvungukira n’icyizere cyo kubarindira ubutegetsi bwabo.
Ku ngoma ya Félix Tshisekedi, RDC ifite amahirwe yo guhinduka igihugu kirimo amahoro kandi gitera imbere; ariko kugira ngo ibyo bigerweho birasaba ko bigirwamo uruhare n’impande zitandukanye zigize ubukungu nyabwo bwa RDC.
Gushaka kwihorera ku Rwanda barugira umwanzi bahuriyeho ni igitekerezo gifutamye cyabafasha kwihuza ariko ntibirambe.
Iyi nkuru yanyuze mu kinyamakuru Jeuneafrique, ni ibitekerezo bwite by’umwanditsi Gatete Nyiringabo, umunyamategeko akaba n’inzobere mu burenganzira bwa muntu.
",https://m.igihe.com/politiki/article/baringa-ku-cyiswe-balkanisation-y-u-rwanda-kuri-rdc,Politics
RDC: Umudepite yasubije Muzito wasabye ko u Rwanda rwomekwa kuri Congo ngo ibone amahoro,"Umudepite akaba n’Umuyobozi w’ishyaka Envol muri Repubulika Iharanira Demokarasi ya Congo, Delly Sesanga, yamaganye igitekerezo cy’umunyapolitiki Adolphe Muzito uherutse gusaba ko igihugu cye gitera u Rwanda rukomekwa kuri RDC kugira ngo amahoro aboneke mu Burasirazuba.
Umudepite akaba n’Umuyobozi w’ishyaka Envol muri Repubulika Iharanira Demokarasi ya Congo, Delly Sesanga, yamaganye igitekerezo cy’umunyapolitiki Adolphe Muzito uherutse gusaba ko igihugu cye gitera u Rwanda rukomekwa kuri RDC kugira ngo amahoro aboneke mu Burasirazuba.
Amagambo ya Muzito uvugira ihuriro ry’amashyaka atavuga rumwe na Leta, Lamuka, ku ikubitiro yamaganiwe kure na bamwe mu bayobozi bakomeye muri iryo huriro barimo Moise Katumbi na Jean Pierre Bemba.
Kuri uyu wa Gatandatu ubwo yari yahuye n’abarwanashyaka b’ishaka rye bifurizanya umwaka mushya, Delly Sesanga, yabajijwe niba na we abona amahoro mu Burasirazuba bwa Congo azaturuka mu gutera u Rwanda bakarwiyomekaho.
Umuyobozi wa Envol akaba n’Umudepite mu Nteko Ishinga Amategeko ya Congo, Sesanga yamaganye amagambo ya Muzito, avuga ko amahoro ya Congo azaturuka imbere muri Congo.
Yagize ati “Intambara sicyo gisubizo. Iyi ntambara ahubwo yakarwanywe hagamijwe kuzana ubumwe imbere mu gihugu, gukuraho imikorere mibi y’ubuyobozi, ruswa, ikimenyane byazangereje leta bikanagira ingaruka ku nzego z’umutekano.”
Sesanga yavuze ko igisirikare cya Congo kitabuze imbaraga zo gutsinda intambara ziri mu Burasirazuba nk’uko bamwe babikega, ahubwo ngo ni imikorere mibi.
Ati “Abanye-Congo bazi kurwana, barabyerakanye mu Ntambara ya Mbere n’iya Kabiri z’isi yose.”
Yavuze ko imbaraga nyinshi zikwiriye gushyirwa mu kurwanya ibibazo byugarije igihugu biri imbere kurusha kwitwaza ibyo hanze, nk’uko ikinyamakuru Politico cyabitangaje.
Mbere yo kuba umudepite, Sesanga yakoze mu myanya itandukanye muri Congo harimo no kuba Minisitiri w’igenamigambi.
Musenyeri wa Kinshasa, Fridolin Ambongo, na we aherutse kuvuga ko ibihugu bituranye na Congo birimo u Rwanda bifite umugambi wo gucamo ibice igihugu cye bikakiyomekaho.
Ni amagambo yamaganiwe kure haba muri Leta ya Congo ndetse n’abandi bakurikiranira politiki y’akarere hafi.
Minisitiri w’Ububanyi n’Amahanga, Dr Vincent Biruta, aherutse kuvuga ko imvugo z’abanyapolitiki bamwe bo muri RDC ku Rwanda zibabaje kuko ahanini n’ibyo bavuga ari ibintu biba bidafite inshingiro.
Ati “Ni ibintu bibabaje, wakwiteguye ko ibyo bavuga biba bifite icyo bafite gifatika ariko nta gihari. Ntabwo ari ubwa mbere bene ibi bibazo bibaho, hashize igihe hari abanyapolitiki bo muri RDC bumva ko kugira ngo abaturage babo babemere ari uko bavuga nabi u Rwanda.”
Dr Biruta yavuze ko nta mugambi uhari wo komeka ibice bya Congo ku Rwanda kandi nta n’uzigera ubaho.
U Rwanda na RDC bifitanye umubano mwiza cyane cyane nyuma y’aho Félix Tshisekedi atorewe kuyobora icyo gihugu, akavuga ko arajwe ishinga no kubana neza n’ibihugu by’ibituranyi.
",https://m.igihe.com/politiki/article/rdc-umudepite-yasubije-muzito-wasabye-ko-u-rwanda-rwomekwa-kuri-congo-ngo-ibone,Politics
Bumva ko kugira ngo babemere bavuga nabi u Rwanda – Biruta avuga kuri Muzito ,"Minisitiri w’Ububanyi n’Amahanga, Dr Vincent Biruta, yavuze ko imvugo y’abanyapolitiki na bamwe mu basenyeri muri Kiliziya Gatolika muri RDC, bifuza ko batera u Rwanda rukanomekwa ku gihugu cyabo; bibabaje kuko ari uburyo bwo gushaka kugaragaza ko ibibazo igihugu cyabo gifite bituruka ku muturanyi.
Minisitiri w’Ububanyi n’Amahanga, Dr Vincent Biruta, yavuze ko imvugo y’abanyapolitiki na bamwe mu basenyeri muri Kiliziya Gatolika muri RDC, bifuza ko batera u Rwanda rukanomekwa ku gihugu cyabo; bibabaje kuko ari uburyo bwo gushaka kugaragaza ko ibibazo igihugu cyabo gifite bituruka ku muturanyi.
Byagarutsweho mu kiganiro cya mbere Minisitiri w’Ububanyi n’Amahanga, Dr Vincent Biruta, yagiranye n’itangazamakuru kuva mu Ugushyingo 2019 ubwo yajyaga kuri uyu mwanya.
Ni ikiganiro cyagarutse ku ngingo zitandukanye zigaruka ku mubano w’u Rwanda n’ibihugu byo mu karere ndetse hagaragazwa n’ibyakozwe mu mwaka ushize.
Minisitiri Biruta yabajijwe ku mvugo y’abanyapolitiki bo muri RDC ko igihugu cyabo kidashobora kubona amahoro “tudateye u Rwanda, byaba ngombwa tukarufata.”
Byavuzwe na Adolphe Muzito wigeze kuba Minisitiri w’Intebe wa Repubulika Iharanira Demokarasi ya Congo (RDC) ubu akaba ari Umuhuzabikorwa w’Impuzamashyaka itavuga rumwe na Leta muri icyo gihugu yitwa Lamuka.
Ni imvugo yakongeje uburakari mu banyarwanda batandukanye ndetse abandi bayobozi ba Lamuka barimo Jean Pierre Bemba na Moïse Katumbi, bitandukanya na we ku ku ikubitiro, banamusaba kwisubiraho ku ijambo yavuze.
Minisitiri w’Ububanyi n’Amahanga, Dr Vincent Biruta, yavuze ko imvugo z’abanyapolitiki bamwe bo muri RDC ku Rwanda zibabaje kuko ahanini n’ibyo bavuga ari ibintu biba bidafite inshingiro.
Ati “Ni ibintu bibabaje, wakwiteguye ko ibyo bavuga biba bifite icyo bafite gifatika ariko nta gihari. Ntabwo ari ubwa mbere bene ibi bibazo bibaho, hashize igihe hari abanyapolitiki bo muri RDC bumva ko kugira ngo abaturage babo babemere ari uko bavuga nabi u Rwanda.”
Biruta yavuze ko ibyavuzwe n’aba banyapolitiki ndetse na bamwe mu bo muri Kiliziya Gatolika bidashobora guhungabanya umutekano w’u Rwanda na RDC.
Yavuze ko ubu RwandAir yatangiye gukora ingendo muri RDC, ko ndetse ingabo z’iki gihugu ziri mu bikorwa byo guhashya imitwe igamije guhungabanya umutekano w’u Rwanda ibarizwa mu Burasirazuba bw’igihugu.
Ati “Bavuge ibyo babonye, biriya ntabwo bizabura kandi n’igihe kizerekana ko ntaho byari bishingiye.”
Minisitiri Dr Biruta yashimye uruhare rw’ubuyobozi bwa RDC mu guhashya imitwe yitwaje intwaro ibarizwa mu Burasirazuba bwa RDC irimo na bamwe mu bagize uruhare muri Jenoside yakorewe Abatutsi.
Yavuze ko u Rwanda rumaze kwakira abantu 1919 bari mu mashyamba ya Congo aho ingabo za RDC zagabye ibitero ku mitwe yitwaje intwaro. Abo batahutse hacumbikiwe mu nkambi ya Nyarushishi.
Abarwanyi 562 nabo bagaruwe mu Rwanda, aho ubu bari kwigishwa kugira ngo babe basubira mu buzima busanzwe.
Ati “Ingabo za RDC zakoze ibikorwa byiza, zishe benshi muri abo harimo n’abayobozi b’utwo dutsiko.”
U Rwanda na RDC bifitanye umubano mwiza cyane cyane nyuma y’aho Felix Tshisekedi atorewe kuyobora icyo gihugu, akavuga ko arajwe ishinga no kubana neza n’ibihugu by’ibituranyi.
Amafoto: Niyonzima Moise
",https://m.igihe.com/politiki/article/bumva-ko-kugira-ngo-babemere-bavuga-nabi-u-rwanda-biruta-avuga-kuri-muzito,Politics
"2020, ihurizo ku ireme rya demokarasi ya Afurika y’Iburasizuba kubera amatora ateganyijwe","Muri uyu mwaka, ibihugu bine byo muri Afurika y’Iburasirazuba birateganya kuzagira amatora. Ibyo birimo Somalia, Tanzania, Ethiopia n’u Burundi. Ni amatora arimo ay’abakuru b’ibihugu n’ay’Inteko Ishinga Amategeko yombi azashyira ku munzani ireme rya demokarasi muri ako gace.
Muri uyu mwaka, ibihugu bine byo muri Afurika y’Iburasirazuba birateganya kuzagira amatora. Ibyo birimo Somalia, Tanzania, Ethiopia n’u Burundi. Ni amatora arimo ay’abakuru b’ibihugu n’ay’Inteko Ishinga Amategeko yombi azashyira ku munzani ireme rya demokarasi muri ako gace.
Tanzania
Ni igihugu cyakunze kurangwa no guhererekanya ubutegetsi mu mahoro guhera igihe cyaboneye ubwigenge. Ishyaka riri ku butegetsi Chama Cha Mapinduzi riracyahabwa amahirwe yo kugumana ubutegetsi.
Mu gihe hitegurwa amatora rusange azaba mu Ukwakira 2020, abatavuga rumwe na Leta n’imiryango itegamiye kuri Leta bafite impungenge ko Guverinoma ya Perezida John Pombe Magufuli ishobora kubangamira ubwisanzure bwo gutanga ibitekerezo.
The East African yatangaje ko kuri ubu Guverinoma yakuyeho ibikorwa by’abatavuga rumwe na Leta, bivuze ko nta bikorwa byo gukoresha inama bishoboka mu mashyaka atavuga rumwe na Leta. Hari abantu bafunzwe, abanyamakuru bamwe baburirwa irengero abandi barafungwa nk’urugero rw’umunyamakuru Eric Kabendera cyangwa Paul Magotti wari impirimbanyi y’uburenganzira bwa muntu.
Uko kubangamira abatavuga rumwe na Leta kwatumye amashyaka atavuga rumwe na Leta yanga kwitabira amatora y’inzego z’ibanze yabaye mu Ugushyingo umwaka ushize, bituma ishyaka CCM riyatsinda ku kigero cya 99%.
Umunyapolitiki utavuga rumwe na Leta, Tundu Lissu aherutse kuvuga ko guhagarika ibikorwa y’abatavuga rumwe na Leta, ari ikimenyetso ko amatora ya 2020 atazaba mu mucyo.
Perezida Magufuli yatowe mu 2015 afite intego yo kurwanya ruswa. Nubwo yatangije intambara ku baryi ba ruswa, ashinjwa kubangamira demokarasi mu gihugu, gupfukirana amajwi y’abamunenga no kubibasira.
U Burundi
Amatora atenganyijwe muri Gicurasi uyu mwaka, mu gihe hakiri urujijo niba Perezida Pierre Nkurunziza azongera kwiyamamaza nyuma ya manda ya gatatu yafashe mu 2015 igateza imvururu.
Ikindi gihangayikishije ni ukumenya niba Guverinoma ye ifite ubushobozi bwo gutegura amatora anyuze mu mucyo, kuko imiryango n’ibihugu byinshi byateraga inkunga icyo gihugu, byarayihagaritse bishinja Nkurunziza guteza akaduruvayo mu gihugu.
Nubwo Nkurunziza yatangaje ko atazongera kwiyamamaza, ababirebera hafi bavuga ko ashobora kwisubiraho cyangwa agashyiraho umuntu azajya atagekeramo.
Nta kimenyetso cyerekana ko Nkurunziza agiye kuva muri politiki y’u Burundi mu gihe muri Gashyantare umwaka ushize, yimuye ibiro bya Perezida akabijyana mu Mujyi wa Gitega ari naho avuka.
Raporo y’Umuryango w’Abibumbye yo muri Nzeri 2019, igaragaza ko nta cyizere cy’imigendekere myiza y’amatora mu Burundi mu 2020, mu gihe hakiri Perezida wigaragaza nk’igitangaza’.
Loni ivuga ko ari Perezida wigwijeho ububasha bwose we n’ishyaka rye CNDD FDD, n’ibyaha bishinjwa urubyiruko rw’ishyaka rye ruzwi nk’Imbonerakure rushinjwa guhutaza uburenganzira bw’abaturage n’abatavuga rumwe na Leta.
Icyakora Minisitiri w’Ububanyi n’Amahanga w’u Burundi, Ezechiel Nibigira, aherutse kubwira Inteko rusange ya Loni, ko mu gihugu hari umwuka mwiza uzatuma amatora agenda neza.
Somalia
Amatora yo muri Somalia ni ingenzi cyane ku mutekano w’akarere. Iki ni igihugu kimaze igihe mu mvururu. Hashize imyaka 50 Perezida atorwa n’itsinda ry’abantu bake baba batoranyijwe, kubera ubwoba bw’uko hateguwe amatora rusange abaturage bakitabira, bishobora guteza imvururu n’umutekano muke.
Mu matora ya 2009, aya 2012 na 2017 hose abagize Inteko Ishinga Amategeko na Perezida bagiye batorwa n’abantu 14 000 babaga batoranyijwe ngo bahagararire ubwoko buba muri icyo gihugu.
N’uyu munsi haracyari impungenge niba amatora yo muri Somalia koko azaba dore ko aya Perezida aherutse yabereye muri parikingi y’ikibuga cy’indege.
Ikibazo cy’umutwe w’iterabwoba wa al Shabaab ndetse no kuba abatavuga rumwe na Leta baherutse gushinja Perezida Mohamed Abdullahi Farmaajo gushaka kuguma ku butegetsi biteye impungenge ku mutekano w’amatora ateganyijwe.
Guverinoma yatangaje ko yiteguye gukoresha amatora agaca mu mucyo kandi buri muturage wemerewe gutora agatora. Guverinoma yanavuze ko vuba aha izageza ku Nteko Ishinga Amatora umushinga w’amatora kugira ngo wemezwe.
Icyakora, iki gihugu cyiracyafite ikibazo cyo kuvugurura Itegeko Nshinga. Nubwo itsinda ryahawe kurivugurura ryagejeje ku Nteko umushinga w’itegeko, haracyari imbogamizi.
Iya mbere ni uko nta matora ya kamarampaka ashobora kuba hatarakemuka ikibazo cy’agace ka Somaliland kifata nk’igihugu ukwacyo mu gihe Somalia igafata nk’agace kayo.
Mu bindi kandi ivugurura ry’itegeko Nshinga rigomba kureba harimo aho umurwa mukuru ukwiriye kuba, uburyo ubuyobozi bwa za Leta zigize icyo gihugu bukorana na Leta nkuru n’ibindi.
Mu gihe ivugurura ry’itegeko Nshinga ritaraba, n’tegeko rigenga amatora ntirizashoboka kuko abantu ntibashobora gutangira kwiyandikisha hataraboneka itegeko rigenga amatora kandi naryo rigomba kugenwa n’Itegeko Nshinga.
Indi mbogamizi ni umutekano muke. Igice kinini cy’igihugu kiracyari mu maboko y’umutwe wa al Shabaab, bivuze ko aho hantu al shabaab ifite amatora atazashoboka. No mu murwa mukuru Mogadishu naho umutekano waho ntiwizewe.
Ibyo bigaragazwa n’uko tariki 28 Ukuboza 2019, imodoka itezemo igisasu yaturikiye aho abantu basakirwa mu murwa mukuru kigahitana abantu 78.
Perezida Farmaajo yavuze ko icyo gitero ari icy’iterabwoba kandi kitazihanganirwa, icyakora abatavuga rumwe na we bamushinja kubembekereza al shabaab kuko uduce Leta yigaruriye guhera mu 2017 ubwo Farmaajo yajyaga ku butegetsi ari duke.
Ethiopia
Amatora ateganyijwe muri Gicurasi 2020, ni aya mbere azaba abaye guhera Minisitiri w’Intebe wahawe n’igihembo cyitiriwe Nobel, Dr Abiy Ahmed agiye ku butegetsi.
Umwanzuro aherutse gufata wo gusesa amashyaka yose yari agize Ihuriro EPRDF (Ethiopian People’s Revolutionary Democratic Front), agashinga ishyaka rya PP watumye havuka impungenge n’umwuka mubi mu gihugu.
Hari abadashyigikiye iryo shyaka PP kuko risa nk’irije guhanagura umuco n’umuhate bashyizeho bubaka amashyaka yabo mu myaka 30 ishize. Abatabyumva cyane ni abo mu mashyaka nka Tigray Peoples Liberation Front (TPLF), n’igice cy’ishyaka Oromo Peoples Democratic Organisation (OPDO) ari naryo Abiy aturukamo, rishobora no kumurwanya agatsindwa.
Amavugurura yakozwe na Dr Abiy yazanye umucyo muri Ethiopia yahoze ifatwa nk’igihugu kibangamira uburenganzira bwa muntu ariko byanateje imvururu zishingiye ku turere zitewe n’abandi bantu bakomeye bafite inyota y’ubutegetsi.
Guhera mu 1995, Ethiopia yagiye ikora amatora mu gihe cyagenwe. Icyakora, uretse mu 2005, nta na rimwe higeze habaho amatora arimo guhangana kugaragara nkuko The East African yabitangaje.
",https://m.igihe.com/politiki/article/2020-ihurizo-ku-ireme-rya-demokarasi-ya-afurika-y-iburasizuba-kubera-amatora,Politics
Nta cyahindutse ku muburo wahawe Abanyarwanda ku kujya muri Uganda – Min. Nduhungirehe,"Umunyamabanga wa Leta muri Minisiteri y’Ububanyi n’Amahanga, Amb. Nduhungirehe Olivier, yanyomoje amakuru yakwirakwijwe ko u Rwanda rwafunguriye amarembo abaturage barwo bashaka kujye muri Uganda, ashimangira ko nta cyahindutse ku muburo rwabahaye ku kaga bashobora kugirira muri icyo gihugu.
Umunyamabanga wa Leta muri Minisiteri y’Ububanyi n’Amahanga, Amb. Nduhungirehe Olivier, yanyomoje amakuru yakwirakwijwe ko u Rwanda rwafunguriye amarembo abaturage barwo bashaka kujye muri Uganda, ashimangira ko nta cyahindutse ku muburo rwabahaye ku kaga bashobora kugirira muri icyo gihugu.
Ibi Nduhungirehe yabitangaje kuri uyu wa 3 Mutarama 2020 yifashishije Twitter, avuguruza inkuru yatangajwe n’ikinyamakuru Chimp Reports cyo muri Uganda cyanditse ko ‘U Rwanda rworoheje uburyo bwo kunyura ku mupaka bajya muri Uganda’.
Ati “Iki ni ikindi gihuha cya @Gilespies n’ikinyamakuru cye [sinshobora no kubibara byose]. Umuburo u Rwanda rwahaye abaturage barwo bifuza kujya muri Uganda ntiwahindutse. Nta kintu cyigeze gihinduka guhera muri Gashyantare 2019.”
Ayo makuru Chimp reports yayatangaje ivuga ko yaganiriye n’abantu batandukanye bagiye bambuka bakajya muri Uganda, babanje “gutanga impamvu zumvikana.”
Muri Gashyantare 2019 nibwo u Rwanda rwafashe umwanzuro wo gusaba abanyarwanda kutajya muri Uganda kubera umutekano wabo, nyuma y’uko bigaragaye ko abajyayo n’ababayo bashimutwa, bafungwa ndetse bagakorerwa iyicarubozo bazira ubusa.
Icyo kinyamakuru gitangaje ibi nyuma y’uko Perezida Museveni, ubwo yasozaga umwaka ushize wa 2019, yavuze ko igihugu cye cyiteguye gukora ibyo gisabwa mu gushyira iherezo ku bibazo biri mu mubano wa Uganda n’u Rwanda, ariko abasesenguzi bakomeza kugira amakenga n’ugushidikanya.
Museveni kandi yavuze ko yakiriye intumwa ye Ambasaderi Adonia Ayebare, wakiriwe muri Village Urugwiro ku mugoroba wo ku Cyumweru tariki ya 29 Ukuboza 2019 afite ubutumwa bugenewe Perezida Kagame ku mubano w’ibihugu byombi.
Museveni yavuze ko Ayebare na Perezida Kagame bagiranye ibiganiro byiza ndetse ko mu gihe cya vuba, hagiye gufatwa imyanzuro ishyira iherezo ku bwumvikane buke bumaze igihe kinini mu mubano w’ibihugu byombi.
Ati “Vuba aha, impande zombi zigiye gufata imyanzuro ihamye mu guhosha umwuka mubi. Ndabizeza ko Uganda izakora ibyo isabwa mu gushyira mu buryo umubano mwiza w’ibihugu byombi. Ndashimira Perezida Kagame, abavandimwe bacu b’abanyarwanda n’abaturage ba Uganda.”
Ku wa 31 Ukuboza Perezida Kagame yavuze ko iyo ntumwa yari i Kigali mu bikorwa bimaze igihe bigamije gushaka umuti w’ibibazo, ariko ko nyuma y’ibiganiro ikiba ari ingenzi ari ishyirwa mu bikorwa ry’imyanzuro yabyo.
Ati “Kuvuga rero ngo haje intumwa icyizere cyabonetse, ntabwo nibwira ko ari uko nabivuga, njye navuga ko iyo ari indi ntambwe ikomeje guterwa muri ubwo buryo bwo gushakisha icyatuma ikibazo icyo aricyo cyose cyaba gihari gishobora gukemuka kandi nyine ibyo biva mu bantu, mu kuvugana, kuganira.”
Ubwo hasinywaga amasezerano y’amahoro ya Luanda mu mwaka ushize, abanyarwanda baketse ko ikibazo gikemutse, ko nta n’umwe uzongera guhohoterwa ari muri Uganda ndetse ko n’abafungiyeyo bagiye kurekurwa. Gusa siko byagenze, kuko byakomeje nk’uko byari bisanzwe, abafungwa bagafungwa, abakorerwa iyicarubozo rigakomeza bakajya bajugunywa ku mipaka bagizwe intere.
Uganda kandi ntiyahagaritse umubano wayo n’imitwe igamije guhungabanya umutekano w’u Rwanda irimo RNC na FDLR ndetse irinangira ubwo yasabwaga kubahiriza amasezerano Museveni yasinye. Ibi nibyo byatumye intumwa z’u Rwanda na Uganda zinanirwa kumvikana mu biganiro biheruka kubera i Kampala.
",https://m.igihe.com/politiki/amakuru/article/nta-cyahindutse-ku-muburo-wahawe-abanyarwanda-ku-kujya-muri-uganda-min,Politics
Umwuka w’intambara ukomeje gututumba hagati ya Amerika na Iran,"Nyuma y’igitero cyagabwe na Leta Zunze Ubumwe za Amerika mu rukerera rwo kuri uyu wa Gatanu, kigahitana Gen Qasem Soleimani, wari usanzwe ayobora umutwe udasanzwe w’ingabo zirinda abategetsi bakomeye muri Iran; impungenge n’ubwoba bw’intambara bikomeje kwiyongera ku batari bake bakurikiranira hafi politiki ya Leta Zunze Ubumwe za Amerika, ndetse n’abatuye mu burasirazuba bwo hagati.
Nyuma y’igitero cyagabwe na Leta Zunze Ubumwe za Amerika mu rukerera rwo kuri uyu wa Gatanu, kigahitana Gen Qasem Soleimani, wari usanzwe ayobora umutwe udasanzwe w’ingabo zirinda abategetsi bakomeye muri Iran; impungenge n’ubwoba bw’intambara bikomeje kwiyongera ku batari bake bakurikiranira hafi politiki ya Leta Zunze Ubumwe za Amerika, ndetse n’abatuye mu burasirazuba bwo hagati.
Iki gitero cyategetswe na Perezida wa Leta Zunze Ubumwe za Amerika, Donald Trump, cyanahitanye Abu Mahdi al-Muhandis, wari umuyobozi wungirije w’umutwe bivugwa ko ufashwa na Iran witwa (Popular Mobilization Forces), ibiro by’ubutasi bya Amerika (CIA) byemeje ko ariwo wateguye ukanagaba igitero kuri Ambasade ya Amerika mu mujyi wa Bagdad mu minsi ishize.
Gen Qasem Soleimani na Abu Mahdi al-Muhandis barasiwe ku kibuga cy’indege cya Iraq i Bagdad, bari mu modoka hamwe n’abandi bantu batanu.
Umuyobozi w’ikirenga muri Iran, Ayatollah Ali Khamenei, wahise ategeka iminsi itatu y’icyunamo mu gihugu hose, yavuze ko hateganyijwe kwihorera gukomeye ku bishe Gen Qasem Soleimani.
Perezida wa Iran, Hassan Rouhani, na we yashimangiye ko igihugu cye kizakora ibishoboka byose kikihorera, aho yunganiwe na minisitiri w’ububanyi n’amahanga muri Iran, Javad Zarif, wavuze ko igitero cya Amerika ari icy’iterabwoba.
Ati “Leta Zunze Ubumwe za Amerika zizirengera ingaruka z’ubujiji bwazo.”
Gen Qasem Soleimani yakundwaga kandi agafatwaga n’abanya-Iran benshi nk’umwe mu bantu bashobora kurinda ubusugire bw’igihugu cyabo. Ubuhangange bwe kandi bwareberwaga mu ishusho y’uko yafatwaga nka nomero ya kabiri mu bafata ibyemezo muri Iran.
Abasesenguzi bavuga iki kuri uyu mwuka w’intambara?
Abademokarate benshi bavuga ko icyemezo cya Trump gishobora gutuma intambara yeruye irota, kandi bakamunenga ko yagifashe atabanje kugisha inama Inteko Ishinga Amategeko.
Kuba Soleimani yari umwanzi wa Amerika hari abademokarate babyemeza ariko bakavuga ko kwica umuntu wa kabiri ukomeye muri Iran kandi bigakorwa nta bwumvikane n’Inteko ishinga amategeko ari ikosa rishobora gushyira akarere kose Iran ihereremo mu ntambara.
Joe Biden wabaye Visi perezida wa Amerika ku ngoma ya Barrack Obama, we yeruye avuga ko Trump yakojeje agati mu ntozi.
Andrew Yang uteganya kwiyamamaza ku mwanya w’umukuru w’igihugu, ahagarariye ishyaka ry’abademokarate yagize ati “ Uko mbibona turashaka intambara na Iran ariko nsanga byaba byiza turebye kure tukirinda gushyira abaturage bacu batuye muri kariya karere mu kaga ko kwibasirwa n’abanzi bacu.”
Elizabeth Warren, na we wifuza kuzahagararira ishyaka ry’abademokarate mu matora, yavuze ko icyemezo cya Trump kitarimo ubushishozi.
Ati “Soleimani yari umwicanyi, wahitanye ubuzima bw’abantu benshi barimo n’amagana y’abanyamerika, ariko iki cyemezo kitarimo ubushishozi cyazamuye umwuka w’intambara hagati yacu na Iran, kandi gishobora gutuma hapfa abantu benshi mu karere ko mu burasirazuba bwo hagati Iran iherereyemo. Icy’ingenzi cyari gikwiye ni ukwirinda indi ntambara.”
Minisitiri w’ububanyi n’amahanga w’u Burusiya, busanzwe ari umuterankunga wa mbere wa Iran, yavuze ko igitero cya Amerika kirongera ibibazo mu burasirazuba bwo hagati.
Ku rundi ruhande ariko aba ‘republicains’ bo bavuga ko kwica uwo mugabo byari amahitamo akwiye kuko yari afite amaraso y’abanyamerika mu biganza bye, kandi yari imbogamizi ikomeye ku mutekano w’abanyamerika babarizwa mu karere ko mu burasirazuba bwo hagati n’inyungu zabo.
Lindsey Graham, umusenateri uhagarariye leta ya Carolina y’Epfo yagize ati “Wakoze bwana Perezida kubwo guhagararira Amerika. Iki gikorwa cya Perezida Trump n’ingabo zacu, ni igisubizo nyacyo ku bushotoranyi bwa Iran bwari burangajwe imbere na Gen Soleimani n’abamushyigikiye.”
Yongeyeho ati “Niba Iran ikomeje gutera Amerika n’abadushyigikiye, bagomba kubyishyura ku kiguzi kinini, kirimo no gusenya amariba yabo ya peteroli. Kuri leta ya Iran, niba mushaka kuguma mu bucuruzi bwa peteroli, mureke Amerika n’abadushyigikiye, kandi muhagarike gutera inkunga imitwe y’iterabwoba hirya no hino ku isi.”
Hari amakuru avuga ko iki gitero cyahitanye Gen Soleimani, ingabo za Israel zaba zakigizemo uruhare. Nta muyobozi n’umwe muri Israel wari wagira icyo avuga kuri iki gitero kuko abaminisitiri bose babujijwe kugira icyo babivugaho kuko bishobora gukururira akaga icyo gihugu.
Umutwe wa Hezbollah ubarizwa muri Liban, ukaba ushyigikiwe na Iran wahamagariye isi yose guhuriza hamwe bagahorera urupfu rwa Gen Soleimani.
Umuyobozi w’uyu mutwe, Sayyed Hassan Nasrallah, yagize ati “Intego ya Leta Zunze Ubummwe za Amerika mu karere ntikwiye kugerwaho binyuze mu cyaha gikomeye cyo kwicwa abajenerali.”
Minisitiri w’intebe wa Israel wari mu ruzinduko mu Bugereki, yahise arusubika rutarangiye nyuma yo kumva urupfu rwa Gen Soleimani, mu gihe Naftali Bennett, wari wamusigariyeho yahise atumiza inama y’igitaraganya yigaga ku mutekano i Tel Aviv, ndetse na za ambasade n’ibiro bihagarariye inyungu z’ibindi bihugu bahabwa umuburo wo ku rwego rwo hejuru.
Minisitiri w’ububanyi n’amahanga w’u Bufaransa, Amelie de Montchalin, yavuze ko igihugu cye kizakomeza gukora uko gishoboye mu guteza imbere ituze n’umutekano mu karere k’uburasirazuba bwo hagati nyuma y’ibitero bya Amerika.
Ati “Ibiri kuba nibyo twatinyaga, umwuka mubi hagati ya Leta Zunze Ubumwe za Amerika uri kwiyongera.”
Mu minsi ishize Gen Soleimani yari yaravuze ijambo ryarakaje Amerika, aho yagize ati “Ndakubwiye wowe Trump umukinnyi w’urusimbi, ndakubwiye, umenye ko turi hafi yawe kuruta uko ubikeka. Uzatangiza intambara, ariko nitwe dufite ubushobozi bwo kuzayisoza.”
Ibibazo hagati ya leta ya Washington na Tehran byazamutse nyuma yuko Donald Trump akuye igihugu cye mu masezerano yo muri 2015 arebana no kubuza Iran gucura intwaro za kirimbuzi.
Aya masezerano yabuzaga Iran kwigwizaho ibitwaro bya kirimbuzi mu gihe cy’imyaka 10, yafatwaga na benshi nk’intambwe ikomeye yatewe na Perezida Barack Obama muri politiki y’ububanyi n’amahanga.
Kuva mu gitondo cyo kuri uyu wa Gatanu, abantu benshi biraye mu mihanda yo mu murwa mukuru Tehran, bigaragambya bamagana urupfu rwa Gen Soleimani.
Ikindi kibazo kimaze kwigaragaza, ni izamuka rikomeye ry’igiciro cy’ibikomoka kuri peteroli hirya no hino ku masoko mpuzamahanga, ibigaragaza ko nubwo intambara y’amasasu itaratangira mu buryo bweruye, ariko iy’ubukungu yo yahise yaduka.
",https://m.igihe.com/politiki/article/umwuka-w-intambara-ukomeje-gututumba-hagati-ya-amerika-na-iran,Politics
Amatora y’abakuru b’ibihugu yitezwe mu bihugu bya Afurika muri 2020 ,"Politiki ni kimwe mu bivugwaho cyane ku isi, guhera umwaka utangiye kugeza urangiye. Abakuru b’ibihugu ni bamwe mu bagena imirongo migari yayo ku buryo uwo mwanya uba urebwa n’abatari bake, hagakoreshwa inzira zose zaba imbi n’inziza ngo bicare kuri iyo ntebe icurirwamo ibitekerezo biyobora ibihugu bitandukanye.
Politiki ni kimwe mu bivugwaho cyane ku isi, guhera umwaka utangiye kugeza urangiye. Abakuru b’ibihugu ni bamwe mu bagena imirongo migari yayo ku buryo uwo mwanya uba urebwa n’abatari bake, hagakoreshwa inzira zose zaba imbi n’inziza ngo bicare kuri iyo ntebe icurirwamo ibitekerezo biyobora ibihugu bitandukanye.
Uyu mwaka muri Afurika hateganyijwe amatora mu bihugu bitandukanye, azasiga bamwe mbahagurutse muri izo ntebe nkuru mu bihugu byabo, bagaha umwanya abandi bafite ibyerecyezo bishya bijyanye n’ibyo abaturage bifuza.
Muri rusange, ibihugu 22 bya Afurika nibyo bifite amatora muri uyu mwaka ariko icyenda muri byo nibyo bizabamo amatora y’abakuru b’ibihugu.
IGIHE yakusanyije iby’ingenzi ukwiriye kumenya kuri ayo matora ategerejwe na benshi.
Togo
Mu iki gihugu hateganyijwe amatora y’Umukuru w’igihugu, tariki 22 Gashyantare. Mu kwezi kwa cumi, ishyaka ritavuga rumwe n’ubutegetsi ryavuze ko Jean Piere Fabre ari we mukandida waryo uzaba ahanganye na Perezida uriho Faure Gnassingbé. Nta gutungurana kwitezwe kuko amahirwe agihabwa Faure umaze ku butegetsi imyaka 15.
Burundi
Amatora ateganyijwe muri iki gihugu ni ay’Umukuru w’igihugu, Inteko rusange n’ay’Abadepite. Aya matora ateganyijwe tariki 20 Gicurasi uyu mwaka. Perezida Nkurunziza Pierre yatangaje ko ataziyamamariza indi manda. Aya matora yitezwe kuzandika amateka muri iki gihugu nyuma y’imvururu zadutse guhera mu 2015 ubwo Nkurunziza yiyamarizaga manda ya gatatu itaravuzweho rumwe.
Tanzania
Andi matora ateganyijwe tariki 4 Ukwakira 2020, ni ay’Umukuru w’igihugu. Perezia John Pombe Magufuli wayoboye Tanzania kuva mu mwaka 2015 yitezwe kuyobora indi manda. Nubwo anengwa ibirimo kubangamira ubwisanzure, ashimwa n’abaturage kuba yarabashije guhashya ruswa no kwirukana abayobozi badakora inshingano zabo.
Côte d’Ivoire
Amatora y’Umukuru w’igihugu ataganyijwe tariki 31 Ukwakira uyu mwaka. Perezida w’iki gihugu, Alassane Ouattara, wari waratangaje ko atazongera kwiyamamariza indi manda hejuru y’ebyiri amaze kuyobora, yavuze ko azagaragara muri ayo matora.
Burkina Faso
Hateganyijwe amatora y’Umukuru w’igihugu n’Inteko Ishinga Amategeko mu Ugushyingo 2020. Uwahoze ari Minisitiri w’intebe muri iki gihugu, Kadré Désiré Ouédraogo yamaze gutangaza ko aziyamamariza umwanya w’Umukuru w’igihugu akazaba ahanganye na Perezida uriho Roch Marc Christian Kaboré.
Ghana
Amatora ateganyijwe muri iki gihugu y’Umukuru w’igihugu azaba tariki 7 Ukuboza 2020.Ishyaka ritavuga rumwe n’Ubutegetsi, National Democratic Congress ryamaze gutangaza ko uwahoze ari Umukuru w’iki gihugu, John Mahama ari we uzaba arihagarariye ahanganye na Perezida uriho, Nana Akufo-Addo.
Niger
Muri iki gihugu hateganyijwe amatora y’Umukuru w’igihugu n’Inteko Ishinga Amategeko tariki 27 Ukuboza ndetse n’amatora y’abandi bayobozi batandukanye ateganyijwe mu Ukwakira.
Centrafrique
Amatora y’Umukuru w’igihugu ateganyijwe tariki 27 Ukuboza. Umuvugizi w’ishyaka ""Kwa Na Kwa"" ry’uwahoze ari Perezida w’iki gihugu Francois Bozizé, yatangaje ko aziyamamariza kuyobora iki gihugu.
Seychelles
Hateganyijwe amatora y’Umukuru w’igihu mu Ukuboza. Ishyaka ritavuga rumwe n’ubutegetsi, Seychelles National Party ryamaze gutanga Ramkalawan nk’umukandida ku mwanya wa Perezida aho azaba ahanganye na Perezida Danny Faure aziyamamariza indi manda.
",https://m.igihe.com/politiki/article/amatora-y-abakuru-b-ibihugu-yitezwe-mu-bihugu-bya-afurika-muri-2020,Politics
Museveni yiyemeje gushyira iherezo ku bibazo biri hagati ya Uganda n’u Rwanda; Yaba koko akomeje?,"Imvugo ya Museveni yo gushyira iherezo ku bibazo biri mu mubano n’u Rwanda niyo yasorejeho umwaka wa 2019, gusa usesenguye neza wagira amakenga n’ugushidikanya.
Imvugo ya Museveni yo gushyira iherezo ku bibazo biri mu mubano n’u Rwanda niyo yasorejeho umwaka wa 2019, gusa usesenguye neza wagira amakenga n’ugushidikanya.
Ni inshuro ya kabiri abanyarwanda bashobora kuba bagira amakenga n’icyizere gike ku kuba Uganda yakemura ibibazo imaze igihe itera mu mubano wayo n’u Rwanda. Ubwa mbere hari ubwo hasinywaga amasezerano ya Luanda, ubwa kabiri byashingirwa ku magambo ya Museveni asoza umwaka wa 2019.
Mu butumwa yashyize ku rukuta rwe rwa Twitter mbere y’uko twinjira mu mwaka mushya wa 2020, Museveni yavuze ko yakiriye intumwa ye Ambasaderi Adonia Ayebare uherutse mu Rwanda afite ubutumwa bugenewe Perezida Kagame ku mubano w’ibihugu byombi.
Museveni yavuze ko Ayebare na Perezida Kagame bagiranye ibiganiro byiza ndetse ko mu gihe cya vuba, hagiye gufatwa imyanzuro ishyira iherezo ku bwumvikane buke bumaze igihe kinini mu mubano w’ibihugu byombi.
Ati “Vuba aha, impande zombi zigiye gufata imyanzuro ihamye mu guhosha umwuka mubi. Ndabizeza ko Uganda izakora ibyo isabwa mu gushyira mu buryo umubano mwiza w’ibihugu byombi. Ndashimira Perezida Kagame, abavandimwe bacu b’abanyarwanda n’abaturage ba Uganda.”
Ambasaderi Adonia Ayebare wakiriwe muri Village Urugwiro ku mugoroba wo ku Cyumweru tariki ya 29 Ukuboza 2019. Asanzwe ari Intumwa ihoraho ya Uganda mu Muryango w’Abibumbye i New York.
Ubutumwa bwanyujijwe ku rukuta rwa Twitter rw’Ibiro by’Umukuru w’Igihugu bwavugaga ko ubutumwa Ambasaderi Ayebare yari afite, “butanga icyizere” mu gukemura ibibazo bimaze igihe mu mubano w’ibihugu byombi.
Mu kiganiro yagiranye na RBA kuri uyu wa Kabiri, Perezida Kagame yavuze ko iyo ntumwa yari i Kigali mu bikorwa bimaze igihe bigamije gushaka umuti w’ibibazo, ariko ko nyuma y’ibiganiro ikiba ari ingenzi ari ishyirwa mu bikorwa ry’imyanzuro yabyo.
Ati “Kuvuga rero ngo haje intumwa icyizere cyabonetse, ntabwo nibwira ko ari uko nabivuga, njye navuga ko iyo ari indi ntambwe ikomeje guterwa muri ubwo buryo bwo gushakisha icyatuma ikibazo icyo aricyo cyose cyaba gihari gishobora gukemuka kandi nyine ibyo biva mu bantu mu kuvugana, kuganira.”
Ubutumwa bwa Museveni ku kibazo cya Uganda n’u Rwanda biragoye ko umuntu yabwizera 100%, ngo yishyiremo ko hari ikigiye gukorwa kuko mu gihe yabwandikaga, ibimenyetso bigaragaza ibihabanye n’ibyo yavugaga.
Mbere na mbere ubwo hasinywaga amasezerano y’amahoro ya Luanda, abanyarwanda baketse ko ikibazo gikemutse, ko nta n’umwe uzongera guhohoterwa ari muri Uganda ndetse ko n’abafungiyeyo bagiye kurekurwa. Gusa siko byagenze, kuko byakomeje nk’uko byari bisanzwe, abafungwa bagafungwa, abakorerwa iyicarubozo rigakomeza bakajya bajugunywa ku mipaka bagizwe intere.
Ni nako Uganda kandi yakomeje umubano wayo n’imitwe igamije guhungabanya umutekano w’u Rwanda irimo RNC na FDLR ndetse irinangira ubwo yasabaga kubahiriza amasezerano Museveni yasinywe. Ibi nibyo byatumye intumwa z’u Rwanda na Uganda zinanirwa kumvikana mu biganiro biheruka kubera i Kampala.
Mu gihe Museveni yandikaga ko umuti ugiye kuboneka, ku rundi ruhande ikinyamakuru Red Pepper cyari kimaze gutangaza inkuru ivuga ko abanyarwanda 200 bagamije ibikorwa by’iterabwoba binjiye muri Uganda mu mugambi wo guhungabanya iki gihugu mu bihe by’iminsi mikuru.
Muri iyo nkuru havugwamo ko bamwe muri abo bakora ibikorwa by’iterabwoba batawe muri yombi n’Urwego rushinzwe Umutekano imbere mu gihugu, ISO.
Red Pepper isanzwe iterwa inkunga n’umuvandimwe wa Museveni, Salim Saleh ni kimwe mu binyamakuru byakunze gusiga u Rwanda icyasha no guha rugari abarwanya ubutegetsi bwarwo.
Umwe mu bo cyanditse ko ari abanyarwanda bagamije ibikorwa by’iterabwoba kuri Uganda ni uwitwa Abdul Razak Subwanone, umunyarwanda uba muri Uganda aho acuruza ibyuma by’imodoka akura i Dubai. We n’undi munyarwanda witwa Edward Nsenga ucuruza telefoni bafashwe na ISO mu mukwabu watwawemo abagera kuri 200.
Ikigaragaza umugambi wa Uganda udahinduka ni uko aba banyarwanda bakuwe mu bandi na mbere y’uko bagezwa imbere y’ubutabera ngo biregure, ubu bivugwa ko bafunzwe mu buryo bunyuranyije n’amategeko na ISO mu nzu zayo z’ibanga ahitwa Kyengera, bashinjwa kuba intasi ziturutse mu gihugu cy’igituranyi.
Perezida Kagame mu kiganiro yagiranye na Televiziyo y’u Rwanda, yavuze ko bitumvikana uburyo abanyarwanda bafatirwa muri Uganda bitwa intasi kuko bamwe muri bo batanafite ubwo bushobozi ahubwo baba bashaka imibereho kimwe n’abandi.
Ati “Ibyo kugera ahantu igihugu gihiga abanyagihugu b’abaturanyi kuri ubwo buryo ntabwo byasobanuka. Abandi bakavuga ngo abo baba bagiyeyo, baba bagiye gutata, gutata iki kirimo abana, kirimo abagore, abagabo, kirimo abantu batazi kwandika no gusoma, abantu bari aho bashakisha uko biberaho nk’uko abanya-Uganda benshi bari hano. ”
Perezida Kagame yavuze ko u Rwanda rutigeze rukora nk’umuturanyi warwo ngo rutangire ruhige abaturage ba Uganda.
Ibimenyetso byagiye bijya hanze nyuma y’ibyo abayobozi ba Uganda bakunze kuvuga ku mubano n’u Rwanda, bigaragaza ko abantu bakwiye kwishima mu rugero, ntibizere ko ikibazo cyakemutse ahubwo bagategereza bibaye. Ni uko ubutumwa bwa Museveni bwakwakirwa.
",https://m.igihe.com/politiki/amakuru/article/museveni-yiyemeje-gushyira-iherezo-ku-bibazo-biri-hagati-ya-uganda-n-u-rwanda,Politics
"Uko Sheikh Harerimana yahatanye na Perezida Kagame, gutenguhwa na Local Defense n’ibindi","Sheikh Abdul Karim Harerimana ni umugabo w’imyaka 64, akaba inararibonye muri Politiki y’u Rwanda dore ko ayizi neza kuva mu myaka ya 1973 ubwo yari asoje ayisumbuye, kugeza mu 1989 aruvamo no mu 1994 arugarukamo ari kumwe na FPR Inkotanyi yahagaritse Jenoside yakorewe Abatutsi.
Sheikh Abdul Karim Harerimana ni umugabo w’imyaka 64, akaba inararibonye muri Politiki y’u Rwanda dore ko ayizi neza kuva mu myaka ya 1973 ubwo yari asoje ayisumbuye, kugeza mu 1989 aruvamo no mu 1994 arugarukamo ari kumwe na FPR Inkotanyi yahagaritse Jenoside yakorewe Abatutsi.
Ni inzobere mu buvanganzo bw’ururimi rw’Icyarabu dore ko abifitemo impamyabumenyi y’icyiciro cya gatatu cya Kaminuza yakuye muri Arabie Saoudite.
Ubwo yari asoje amasomo muri Arabie Saoudite, yagarutse mu Rwanda mu 1983, agirwa Imam wa Kigali ndetse n’Umuyobozi w’ishuri Institut Islamique Al Hidaayat, ikigo gitanga ubumenyi butegura abazaba abavugabutumwa b’idini ya Islam.
Mu 1989 yagiye muri Uganda nk’umwarimu muri Islamic University ari naho yinjiriye mu muryango FPR Inkotanyi akibereye umunyamuryango magingo aya.
Nyuma y’urugamba rwo kubohora igihugu, Sheikh Abdul Karim Harerimana yabaye Perefe wa Cyangugu, aba Minisitiri w’abakozi ba Leta, aba Minisitiri w’umutekano n’umujyanama wa Perezida, umudepite uhagarariye u Rwanda mu Nteko Ishinga Amategeko y’Umuryango wa Afurika y’Iburasirazuba (EALA) n’ibindi.
Yagiranye ikiganiro kirambuye na IGIHE, asobanura byinshi mu bibazo u Rwanda rwagiye runyuramo nyuma ya Jenoside, avuga ku bunararibonye bwe muri politiki nk’uburyo yiyamamaje ahanganye na Perezida Kagame ku buyobozi bw’Umuryango FPR Inkotanyi, uko yeguye muri EALA, ahazaza ha EAC n’ibindi.
‘Local Defense Forces bibonye ukundi’
Abakuru barabyibuka; Abagabo b’imyenda y’umutuku werurutse, mu bice by’icyaro hari ababitaga uruyumba kubera imyenda n’ingofero bambaraga zasaga n’ibishyimbo byitwa gutyo.
Abo ni bamwe mu bari bagize urwego rushinzwe umutekano mu baturage ‘Local Defense Forces, LDF) rwagiyeho gato nyuma ya Jenoside, rugaseswa rukongera gusubizwaho mu myaka ya 1997/1998.
Urwo rwego rusubiraho Sheikh Harerimana yari Minisitiri w’Umutekano mu gihugu. Rwari rugamije gufasha abaturage kwicungira umutekano, rugahabwa imyitozo y’amezi agera kuri atatu, rukoherezwa iwabo mu giturage gucunga umutekano.
Mu mabwiriza, itsinda ry’abagize LDF hari ubwo ryahabwaga imbunda zo gucunga umutekano ku mugoroba, bwacya zigasubizwa kuri sitasiyo ya Polisi ibegereye.
Sheikh Harerimana yavuze ko urwo rwego rwabatengushye, kuko intego zarwo zahindanyijwe n’imyitwarire mibi ya bamwe, bagiraga uruhare mu guhungabanya umutekano w’abo bashinzwe kurinda.
Mu myaka ya 2000 hari nk’aho abo basore bashinjwa kuba barishe barashe abagore batatu b’abacuruzi muri Byumba, muri iyo Perefegitura ahitwa Kivuye nanone mu kabari harasirwa abantu batanu bikozwe n’abagize Local Defense Forces n’ibindi.
Harerimana yagize ati “Abaturage nibo bicaraga bakavuga bati uriya mwana n’uriya nibo dushaka ko bajya muri Local Defense y’aha iwacu. Tuza kugira ibyago imyumvire ntiyaba myiza , abo basore n’abahungu bagombaga no gutanga raporo kuri Polisi ibegereye, hari ubwo bahabwaga n’intwaro nimugoroba zo kurinda agace batuyemo mu gitondo zigasubira kuri polisi, hari aho bitwaye nabi, bakumva ko babaye igitangaza.”
Abagize Local Defense bamwe bishoboye mu byaha nk’ubujura, gufata abagore n’abakobwa ku ngufu n’ibindi.
Bamwe mu bafatwaga barirukanwaga cyangwa bagahanwa ariko isura yabo iza gukomeza guhindana ku buryo bari basigaye bafatwa ukundi n’abaturage bashinzwe kurinda.
Sheikh Harerimana ati “ Uzi ko umuturage yanamubwiraga ngo kuki witwara uko, ati se ni wowe wampaye uyu mwenda? Bibonye ukundi kutari ko, bitari muri gahunda za Leta. Nicyo gituma akenshi bagendaga bakurwamo, bagahindurwa, bigeze basanga ahari muri sisiteme ibashyiraho hashobora kuba harimo ibibazo, haza gufatwa icyemezo ko basimbuzwa.”
Mu byo akeka ko byateraga abo basore kwitwara nabi, Sheikh Harerimana avugamo kuba batarahembwaga kuko bakoraga nk’abakorerabushake.
Local Defense Forces yasimbuwe na DASSO mu 2013, hajyamo abasore n’inkumi bize kandi batojwe neza ndetse banagenerwa umushara ku kwezi.
Nubwo DASSO nayo atari shyashya mu baturage, Sheikh Harerimana abona ko akazi kabo gakorwa neza n’ukoze amakosa akayakora ku giti cye kandi akabibazwa.
Yahatanye na Perezida Kagame ku kuyobora FPR Inkotanyi
Mu 2013, mu matora y’abayobozi b’Umuryango FPR Inkotanyi , Sheikh Abdul Karim Harerimana yiyamamaje ahatanye na Perezida Paul Kagame ku buyobozi bukuru bw’uwo muryango.
Mu majwi yabaruwe, Sheikh yagize amajwi 0.5 %, atsindwa na Perezida Kagame wagize amajwi 99.5 %.
Hari abavuze ko yiyamamaje yikinira kugira ngo Perezida Kagame atiyamamaza wenyine, ariko Sheikh arabihakana.
Uyu musaza uganira kandi agashyenga yagize ati “Ko nabishakaga da! Ntabwo kwari ukwerekana ko hari demokarasi gusa , oya narabishakaga. Nashakaga kuyobora umuryango ariko ngira amahirwe make ndatsindwa kandi ntsindwa nabi cyane.”
Yongeyeho ati “Burya iyo utsinzwe ukanabyemera ntako bisa, n’aho narabyemeye. Bamaze gutangaza amajwi, umanza narabonye nk’arindwi cyangwa umunani ku bihumbi, kandi naje no kumenya nyuma ko n’ijwi rye yari yarimpaye.”
Mu 2015, Sheikh Harerimana yeguye ku mwanya wo guhagararira u Rwanda mu Nteko ya EALA, ku mpamvu yise ize bwite.
Yabwiye IGIHE ko nta kindi cyari cyibyihishe inyuma uretse kuba inshingano yari yarahawe n’umuryango FPR Inkotanyi zari zirangiye.
Ati “Njye ndi umunyamuryango wa FPR Inkotanyi uyemera, aho ndi hose mba ndi mu butumwa bwa FPR Inkotanyi. Aho mba nagiye nk’aho muri EALA nari ndi intumwa ya FPR Inkotanyi. Ubutumwa rero nari ndimo bwari burangiye ndagaruka, ubu ndi mu bundi butumwa na none kandi ndi kubukora neza n’ibyishimo byinshi.”
Nk’umuntu wabaye igihe kinini mu nteko ya EALA y’Umuryango wa Afurika y’Iburasirazuba, yabajijwe no ku hazaza h’uyu muryango wugarijwe n’ibibazo kuri ubu byo kurebana ay’ingwe hagati y’ibihugu bimwe biwugize, no kugenda gahoro kw’imishinga ihuriweho igamije kuwuteza imbere.
Sheikh Harerimana asanga ahanini ikidindiza uyu muryango ari ubwigenge bwa buri gihugu ku myanzuro imwe n’imwe ifite inyungu rusange, ku buryo hagomba kubaho ubwumvikane busesuye buri gihugu kikabanza kubyumva aho gutora ngo byose bigendere ku byo benshi bemeje.
Nubwo harimo ibyo bibazo n’iby’amikoro adahagije, Sheikh Harerimana yizera ko ibihugu bigize EAC bizagera ku ntego byihaye.
Ati “Aho twari tugeze hari hakwiriye kongeramo imbaraga kugira ngo ibintu byihute tuzagere kuri ya ntego imwe yo kugira igihugu kimwe […] Icyakora EAC nkurikije uko yatangiye, aho igeze n’ubushake buhari iracyariho kandi izahoraho na ziriya ntego izazigeraho.”
Uyu mugabo w’abana batanu yagiriye inama urubyiruko rw’u Rwanda, gukomereza ku byiza igihugu cyagezeho birinda kwirara.
Ati “Ntabwo byaturutse mu iraha ryinshi cyane, ntabwo byaturutse mu mudendezo, wasasiwe amaraso y’abanyarwanda, hari abawitangiye. Ntitubifate nk’ibintu byoroshye.”
Kuri ubu Sheikh Harerimana ni umwe mu bagize Urwego Ngishwanama rw’Inararibonye, akaba na Komiseri mu muryango FPR Inkotanyi.
Inkuru bifitanye isano: Abacengezi, ubujura mu basirikare...Ikiganiro na Sheikh Harerimana ku mutekano nyuma ya Jenoside
",https://m.igihe.com/politiki/article/uko-sheikh-harerimana-yahatanye-na-perezida-kagame-gutenguhwa-na-local-defense,Politics
Icyo wamenya ku itegeko ry’ubwenegihugu ryateje imvururu mu Buhinde,"Leta y’u Buhinde iherutse gushyiraho itegeko ryemerera ubwenegihugu abaturage bava mu bihugu bituranye na bwo, bo mu madini yose usibye abo mu idini ya Islam.
Leta y’u Buhinde iherutse gushyiraho itegeko ryemerera ubwenegihugu abaturage bava mu bihugu bituranye na bwo, bo mu madini yose usibye abo mu idini ya Islam.
Impuguke mu mategeko zo zivuga ko iri tegeko rihabanye cyane n’itegeko Nshinga ry’iki gihugu, riteganya ko amadini yose angana imbere y’amategeko.
Iri tegeko rishya rigenga uburyo bwo kubona ubwenegihugu mu Buhinde, rije nyuma yo kuvugurura iryari risanzwe ryo mu mwaka w’1955, ryemereraga ba nyamuke bafatwaga nabi bo mu madini y’aba- Hindus, Sikhs, Buddhists, Jains, Parsis, n’abakirisitu bava mu bihugu nka Bangladesh, Afghanistan na Pakistan, ariko ntirigire icyo rivuga ku bayisilamu.
Iri tegeko ryageze mu nteko Ishinga Amategeko y’u Buhinde bigizwemo uruhare cyane n’ishyaka riri ku butegetsi ry’aba-Hindu [Bharatiya Janata Party], ryemejwe na perezida w’iki gihugu Ram Nath Kovind, tariki ya 12 Ukuboza, 2019.
Amashyaka atavuga rumwe n’ubutegetsi avuga ko iri tegeko rishya ririmo ivangura, kuko rirobanura idini ya Islam mu gihugu gituwe n’abasaga miliyari 1.3 bizwi neza ko gitanga ubwisanzure ku madini yose. Aba-Islam bo mu Buhinde bangana hafi na 15% by’abaturage bose.
Abanenga iri tegeko bavuga ko byakozwe mu mugambi w’igihe kirekire wa Guverinoma iyobowe na Minisitiri w’intebe Narendra Modi, kuva yajya ku butegetsi mu myaka itandatu ishize.
Ibirego bitandukanye bigaragaza ukutishimira iri tegeko, byatangiye koherezwa mu rukiko rw’ikirenga.
Umuvugizi w’ishyaka rikomeye ritavuga rumwe n’ubutegetsi [Congress party], Sanjay Jha, yatangarije Al Jazeera ko iri tegeko riri mu mugambi wa politiki yo kurema amacakubiri y’ishyaka Bharatiya Janata Party, BJP.
Ati “Politiki ya ‘BJP’ ni uguhoza u Buhinde mu mwuka mubi no kuzamura uburakari bw’abaturage cyane cyane mu gihe cy’amatora.”
Mu kwezi gushize, Amit Shah, Minisitiri w’umutekano w’imbere mu gihugu, akaba umwe mu byegera bya Narendra Modi, yatangaje ko igihugu cy’u Buhinde kigiye gutangira kubarura abaturage bose, hagamijwe kureba abimukira bava mu bihugu bituranyi badafite ibyangombwa.
Muri Kanama 2019, ibarura nk’iryo ryiswe ryakorewe muri leta ya Assam iherereye mu majyaruguru ashyira uburasirazuba bw’u Buhinde, aho abaturage hafi miliyoni ebyiri bakuwe ku rutonde rw’abenegihugu.
Minisitiri Amit Shah aherutse kwita abimukira b’abanya- Bangladeshi intozi n’abacengezi, kandi ko ari imbogamizi ku mutekano w’igihugu.
Ishyaka rye ryamaganiye kure iyakirwa ry’impunzi z’aba- Rohingya bo muri Myanmar., rivuga ko bagomba gusubizwa mu gihugu cyabo, nubwo ubwo bwoko bufatwa nka nyamuke bukanabamo benshi b’abayisilamu, buri kwicirwa muri Myanmar.
Uyu mushinga w’itegeko bwa mbere wagejejwe mu Nteko Ishinga Amategeko muri Nyakanga 2016, uvugurura ingingo irebana n’ubwenegihugu yo 1955, ivuga ko idini rikwiye kuba ishingiro ryo guhabwa ubwenegihugu, kuko mbere iryo tegeko ntiryateganyaga idini nk’imwe mu ngingo fatizo zo gutanga ubwenegihugu.
Gusa nyuma yo kwemezwa n’abagize inteko Ishinga Amategeko, umutwe w’abadepite, iri tegeko ntiryabashije kugezwa imbere ya sena y’u Buhinde, kubera imyigaragambyo yaberaga muri leta zo mu majyaruguru ashyira uburasirazuba, ndetse n’igitutu cy’abatavuga rumwe n’ubutegetsi.
Ubu itegeko rishya rishyiraho umwihariko kuri leta zo mu majyaruguru ashyira uburasirazuba zari zaragaragayemo imyigaragambyo, rikavuga ko rizashishikariza ibihumbi by’aba-Hindus bava muri Bangladesh guhungira mu Buhinde.
Nkuko biteganywa n’itegeko rishya, abimukira badafite ibyangombwa bagomba kuba bamaze imyaka itandatu ku butaka bw’u Buhinde kugira ngo bemererwe ubwenegihugu, mu gihe itegeko ryo mu 1955 ryo ryasabaga kuba umuntu amaze imyaka 12.
Gusa abanyamategeko bavuga ko iri tegeko rishya rihonyora ingingo ya 14 y’itegeko Nshinga ry’u Buhinde, itanga uburenganzira bungana imbere y’amategeko. Abarinenga bavuga ko rimeze nk’irya Trump wa Leta Zunze Ubumwe za Amerika ukumira aba-islam bo mu bihugu bimwe na bimwe kwaka ubuhungiro.
",https://m.igihe.com/politiki/article/icyo-wamenya-ku-itegeko-ry-ubwenegihugu-ryateje-imvururu-mu-buhinde,Politics
Iby’ingenzi ku rugendo rwo kweguza Perezida Donald Trump rugeze mu mahina,"Kuri uyu wa Gatatu nibwo abagize inteko ishinga amategeko ya Leta Zunze Ubumwe za Amerika batoye ku bwiganze, icyemezo cyo gutakariza icyizere Perezida Donald J. Trump akaba ashobora kubura amahirwe yo kurangiza manda ye isigaje umwaka umwe.
Kuri uyu wa Gatatu nibwo abagize inteko ishinga amategeko ya Leta Zunze Ubumwe za Amerika batoye ku bwiganze, icyemezo cyo gutakariza icyizere Perezida Donald J. Trump akaba ashobora kubura amahirwe yo kurangiza manda ye isigaje umwaka umwe.
Gutora ingingo ya mbere yo gukoresha nabi ububasha Trump ahabwa n’itegeko, byatowe n’abadepite 230 kuri 427 bari bari mu nteko; mu gihe iyo kubangamira imirimo y’inteko ishinga amategeko yatowe n’abadepite 229.
Aya matora asobanuye ku buryo butaziguye ko perezida Trump atakarijwe icyizere n’intumwa za rubanda cyo gukomeza kuyobora Leta Zunze Ubumwe za Amerika, nubwo urubanza rwa nyuma ruzacibwa na Sena, aho ishyaka ry’aba-Républicains rifite ubwiganze.
Umuyobozi w’aba -Républicains muri Sena ya Amerika, Mitch McConnell, yavuze ko yifuza ko ibiganiro kuri uyu mwanzuro ukomeye byazaba bigufi. Gusa nta kigaragaza ko Sena izahitamo gukura ku buyobozi Perezida Trump kuko abasenateri benshi ari abo mu ishyaka rye.
Gukuraho Perezida Trump bisa n’ibirimo amacenga menshi. Umunsi ku wundi amakuru agenda yisukiranya, agaragaza ko hari abantu benshi babyihishe inyuma, ndetse n’inzira z’ubwiru zinyurwamo ngo iki cyemezo gifatwe.
Ese byatangiye bite? 
Muri Nzeri uyu mwaka, nibwo hamenyekanye amakuru avuga ko umwe mu bakozi bashinzwe ubutasi, wahoze anakorera ikigo cy’ubutasi cya CIA, yagejeje ikirego ku mugenzuzi mukuru w’ubutasi, arega Perezida Trump gukora ibikorwa atemererwa n’amategeko.
Mu kirego cye, avuga ko umwe mu bayobozi bo mu biro bya perezida [White House] wamuhaye amakuru; yari atewe impungenge n’ibyavugiwe mu kiganiro kuri telefone cyo muri Nyakanga 2019, hagati ya Perezida Donald Trump na Perezida wa Ukraine, Volodymyr Zelensky.
Muri iki kiganiro, Perezida Trump yasabye icyo gihugu cy’amahanga kwivanga mu matora ateganyijwe mu mwaka utaha wa 2020, muri Amerika. Yanashyize igitutu ku gihugu cy’amahanga, agisaba gukora iperereza kuri umwe mu bazahangana nawe mu matora yo muri 2020; byose bigakubirwa mu cyaha cyo gukoresha nabi ububasha ahabwa n’itegeko nk’umukuru w’igihugu.
Umwunganizi mu mategeko wa Trump, Rudolph Giuliani n’intumwa nkuru ya leta, William Barr, bashyirwa mu majwi ko bafite uruhare rutaziguye muri ibi bikorwa; ndetse ko n’abayobozi bakuru mu biro by’umukuru w’igihugu bashatse gukingira ikibaba Trump kuko bazi neza uburemere bw’ibyavuzwe na Trump.
Inzira iteganywa n’amategeko kugira ngo umukozi wo mu biro bishinzwe iperereza atange ikirego cy’ibikorwa biri gukorwa, kandi bitandukanye n’amategeko yarakurikijwe. Uwatanze iki kirego yakigejeje ku mugenzuzi mukuru w’ubutasi, uyu nawe wagombaga kukigeza ku muyobozi mukuru ushinzwe ubutasi ku rwego rw’igihugu, nyuma yo gusuzuma uburemere bwacyo.
Gusa umuyobozi mukuru ushinzwe ubutasi ku rwego rw’igihugu, Joseph Maguire, ntiyigeze ashyikiriza iki kirego inteko ishinga amategeko, nkuko yabisabwaga n’amategeko; ahubwo yahisemo kugisha inama ibiro bishinzwe ubujyanama muri minisiteri y’ubutabera; ibi nabyo byanzura ko icyo atari ikibazo cyihutirwa nyamara izi mpande zombi nta na rumwe rufite ububasha bwo gufata uwo mwanzuro.
Kuwa 19 Nzeri, nibwo hamenyekanye ko kudashyirwa ahagaragara kw’iki kirego, byagizwemo uruhare na perezida Trump wifuzaga ko Ukraine itangira iperereza kuri Hunter Biden, umuhungu wa Joe Biden, wo mu ishyaka ry’abademokarate, wahoze ari Visi Perezida.
Kutavuga rumwe kuri iki kibazo byakomeje kwiyongera, kugera ubwo kuwa 25 Nzeri, 2019, ibiro by’umukuru w’igihugu [White House] byemeye ko raporo ikubiyemo ibiregwa Trump n’amajwi y’ikiganiro kuri telefone hagati ya Trump na Zelensky bishyirwa ahagaragara.
Kuva icyo gihe Trump n’abamushyigikiye batangiye kwamagana ibikubiye muri icyo kirego, bavuga ko bidafite agaciro kandi uwabitangaje nta bumenyi buhagije afite kubyo yaregeye.
Ni iki mu by’ukuri Trump yaganiriye na Zelensky?
Ibiro by’umukuru w’igihugu [White house] byashize hanze ikiganiro Trump yagira na perezida wa Ukraine, byibwira ko bishobora kuzagaragaza neza Trump, ndetse bigahosha umwuka mubi wari utangiye kuzamuka, gusa ibi si ko byagenze.
Ibyo biganiro bigaragaza ko Trump yashatse guhuza inkunga Amerika iha Ukraine, no gusaba Ukraine gukora iperereza kuri Hunter Biden; ndetse n’ubugambanyi bwabaye mu matora yo muri 2016. Zelensky wagaraje gushaka kumvikana, ahanini bitewe nuko yifuzaga ko Amerika imugurisha ibisasu bya “Javelin anti-tank missiles”, Trump yamubwiye ko Rudy Giuliani ari we muntu yizeye babiganiraho.
Ni iki abagize inteko ishinga amategeko bibanzeho mu gusesengura impamvu batakariza icyizere Trump?
Amakuru avuga ko Nancy Pelosi, uyobora inteko ishinga amategeko yifuzaga kumva ibirego byose bishinja Trump gukoresha nabi ububasha ahabwa nka perezida; gusa abademokarate bibanze ku ngingo yo gutakariza icyizere Trump bareba cyane ku kibazo cya Ukraine, aho kureba ibibazo byose bigaragaza imyitwarire idahwitse ye.
Adam Schiff, uyobora akanama karebana n’ubutasi mu nteko ishinga amategeko, yagaragaje ibibazo bine bifuzaga gukoraho iperereza.
Icya mbere bifuzaga kumenya niba Trump yarongeye gusaba ubufasha igihugu cy’amahanga mu kwivanga mu matora. Icya kabiri bashakaga kumenya niba ibiro by’umukuru w’igihugu [White House] byaremeye ko bigirana inama na Ukraine, ari uko Ukraine yemeye gutangiza iperereza mu cyimbo cya Trump.
Icya gatatu, bifuzaga kumenya niba Ukraine yari ifite impamvu yo kwizera ko itazahabwa inkunga ya gisirikare, kugeza igihe  itangirije iperereza rya Trump. Icya kane, bifuzaga kumenya niba hari impamvu zifatika zateye Trump kwitwara atyo.
Trump yisobanura ate?
Perezida Trump n’abamushyigikiye bemeza ko nta kidasanzwe yakoze. Bemeza ko nta nta gitutu bashyizeho Ukraine ngo ibakorere ibitemewe n’amategeko.
Ni iki Joe Biden ahuriyeho na Ukraine? 
Dusubije amaso inyuma ubwo Joe Biden yari Visi Perezida wa Leta Zunze Ubumwe za Amerika, ubutegetsi bwa Obama bwagerageje gutera inkunga Ukraine mu makirimbirane ifitanye n’u Burusiya. Abanyaburayi na Amerika bahisemo gushaka uburyo bakuraho Viktor Shokin, wari umushinjacyaha mukuru wa Ukraine, kuko basangaga ruswa yibasiye abayobozi bakuru muri iki gihugu, ari imbogamizi mu gukomeza imbaraga za Ukraine.
Viktor Shokin yafatwaga nk’ufite uruhare runini muri icyo kibazo; yakuwe ku mwanya we, mu mavugurura yakozwe bitegetswe na Amerika n’abanyaburayi; aho Joe Biden yivugiye ko ariwe wategetse ko hafatirwa inkunga ya miliyari imwe y’amadorari kugeza igihe Ukraine ishyize mu bikorwa icyifuzo cyabo.
Hunter Biden ahurira he n’iki kibazo?
Hunter yamaze igihe kinini cy’ubuzima bwe akora ubucuruzi mu izina rya se (Joe Biden). Yagiraga uruhare rutaziguye mu biganiro byari bigamije kwinjiriza inyungu ubucuruzi bwa se, ndetse akaba n’umuyobozi muri banki yaterwaga inkunga na se.
Hunter Biden yahawe umwanya mu nama y’ubuyobozi y’ikigo cya Amtrak, mu buryo atari akwiye na gato; ndetse anashyirwa mu nama y’ubuyobozi y’ikigo cy’ingufu cya Ukraine [Burisma].
Ibikorwa bya Hunter byaramenyekanye cyane muri politiki y’abademokarate. Igihe yari mu Bushinwa ari kumwe na se mu ruzinduko rw’akazi; yagiranye ibiganiro n’umuyobozi wa banki ya Private Equity, aho bamwe mu bayobozi bakuru mu biro bya perezida batangiye gukeka ko ari gushaka uburyo bwo kwishakira inyungu ze bwite; ibintu bitari byarigeze bikorwa mu biro by’umukuru w’igihugu.
Hunter kandi ngo yari azi neza ko imyitwarire ye irebwa nk’ikibazo mu myaka yabanje, mu gihe cy’amatora.
 Kwinjirira amatora ya Amerika
Trump akeka ko ikigo cyitwa ‘Crowdstrike’ gifitanye umubano na Ukraine kandi ko cyahishe ububiko bw’amabanga ya komite nyobozi mu ishyaka ry’abademokarate, bibye hakoreshejwe ikoranabuhanga mu gihe cy’amatora ya 2016. Trump yifuzaga ko Ukraine iha Amerika ubwo bubiko bw’amabanga.
‘Crowdstrike’ ni ikigo cyo muri Amerika, cyashinzwe ku bufatanye n’umurusiya wahungiye muri Amerika akiri umwana. Iki kigo cyahawe akazi na komite nyobozi y’ishyaka ry’abademokarate kugira ngo kibafashe kumenya uburyo ubutumwa bwa bamwe mu bayobozi b’abademokarate bwinjiwemo mu gihe cy’amatora ya 2016.
Trump ahangayikishijwe nuko iki kigo kitigeze giha ububiko bw’amabanga cyasesenguye FBI cyangwa undi uwo ariwe wese, nyamara muri Ukraine nta hantu ho guhisha ubwo bubiko bw’amabanga hahari, kandi nta n’impamvu ifatika yatuma babuhisha.
Trump atsimbarara ku ngingo ivuga ko u Burusiya butigeze bwinjira mu mabanga y’abademokarate; ahubwo ari ibinyoma byahimbwe n’ikigo ‘Crowdstrike’ kuko aricyo cyahishe ibimenyetso mu rwego rwo guhimbira ibyaha ubutegetsi bwe n’u Burusiya.
Gutakariza icyizere Perezida bikorwa bite?
Hifashishijwe ingero kuri Nixon na Clinton baheruka kweguzwa, komite ishinzwe iyubahirizwa ry’amategeko mu nteko nshingamategeko niyo igira uruhare runini muri iki gikorwa. Iyi komite yumva abatangabuhamya, igategura ibirego irega perezida mu buryo bwemewe n’amategeko, n’ingingo zijyana nabyo, igakora amatora, byakwemezwa bikoherezwa mu nteko rusange y’abagize inteko nshingamategeko bagakora amatora nabo, ingingo imwe cyangwa zose zatorwa ku bwiganze, Perezida agatakarizwa ikizere.
Kuri perezida Trump we, ikibazo cye cyanyuze mu nzira ebyiri mu gihe kimwe, aho urwego rw’ubutasi rwakoze iby’ibanze, rukora raporo ruyoherereza komite ishinzwe iyubahirizwa ry’amategeko, ari nayo yateguye ibirego bishinjwa Trump.
Nyuma y’ibyemejwe n’abagize inteko nshingamategeko umutwe w’abadepite, umutwe wa Sena niwo uzaca urubanza rwa nyuma rwemeza niba Trump yeguzwa cyangwa agakomeza kuyobora Amerika.
Mu rubanza rwa Sena, uhagarariye perezida mu mategeko niwe uburana kuko perezida ubwe ntagomba kuba ari muri icyo cyumba cy’iburanisha.
Perezida w’urukiko rw’ikirenga niwe ugena uburyo icyemezo cya Sena gishyirwa mu bikorwa, ariko Sena nayo ishobora gutora ivuguruza icyemezo cye.
Kugira ngo kandi icyemezo cya Sena gitorwe, bisaba ko 2/3 by’abasenateri bacyemeza (aba-senateri 67 ku 100). Sena ya Amerika irimo aba-senateri 53 bo mu ishyaka ry’aba-Repubulikani, bisobanuye ko kugira ngo Trump akurwe ku buyobozi, 20 muri bo basabwa gutora bihuje n’abademokarate.
Trump akuwe ku buyobozi byagenda bite?
Itegeko rivuga ko perezida wa Leta Zunze Ubumwe za Amerika akuweho, asimburwa na visi perezida; Ubu Mike Pence niwe wasimbura Trump. Igihe baba baviriyeho rimwe, umukuru w’inteko nshingamategeko Nancy Pelosi niwe wayobora; gusa bisa n’ibidashoboka kuko aba-republicains ntibiteguye gukora icyatuma Pelosi ahabwa umwanya wa perezida.
Uza ku mwanya wa kane mu rukurikirane rw’abasimbura Trump ni Mike Pompeo, umunyabanga wa leta; gusa uyu nawe afite aho ahuriye n’ibibazo bya Ukraine. Uwa gatanu ni ushinzwe imari ya leta Steven Mnuchin, ari nawe udafite imbogamizi n’imwe yamubuza kuba perezida wa Amerika.
",https://m.igihe.com/politiki/article/iby-ingenzi-ku-rugendo-rwo-kweguza-perezida-donald-trump-rugeze-mu-mahina,Politics
Perezida Kagame yifuza kuzasimburwa n’umugore (Video),"Perezida Paul Kagame yatangaje ko politiki yo guteza imbere abagore imaze gutanga umusaruro mwiza mu iterambere ry’igihugu, akifuza na we yazasimburwa n’umugore ku kuyobora u Rwanda.
Perezida Paul Kagame yatangaje ko politiki yo guteza imbere abagore imaze gutanga umusaruro mwiza mu iterambere ry’igihugu, akifuza na we yazasimburwa n’umugore ku kuyobora u Rwanda.
Yabigarutseho kuri uyu wa Kane tariki 19 Ukuboza ubwo yagaragazaga uko igihugu gihagaze mu ijambo yagejeje ku bitabiriye inama ya 17 y’Umushyikirano.
Imbere y’ibihumbi byitabiriye iyo nama, Perezida Kagame yavuze ko guteza imbere abagore byahinduye byinshi mu buzima bw’igihugu ku buryo bisigaye binigaragaza ku rwego mpuzamahanga.
Yagize ati “ Mwabonye muri iyi minsi ibijyanye n’uburinganire abagore n’abagabo ku Isi yose ibihugu ijana na mirongo turi mu ba mbere 10, mu by’ukuri hari aho bagera ngirango abantu bakarambirwa u Rwanda bagashaka kurugabanyiriza ubundi twagakwiye kuba turi mu ba mbere batanu ariko turi mu ba mbere 10 nabyo turabyemera.”
Perezida Kagame yagaragaje ko uwo mwanya atari mwiza cyane kuko u Rwanda rwigeze kuza mu bihugu bitandatu bya mbere mu guteza imbere uburinganire bw’abagabo n’abagore, gusa agaragaza ko n’aho ruri atari habi.
Yavuze ko politiki y’uburinganire n’ubwuzuzanye ijya kujyaho, akamaro kayo kagaragaraga kandi n’abandi bamaze kubibona.
Ati “Iyi politiki imaze imyaka twayikoze tuyemera kandi twumva akamaro kayo kandi ifite umusaruro ugaragarira n’abandi babona ko bikora ariko dukore n’ibindi tugera mu ba mbere batanu. Hari akazi ko gukora kenshi bafatanyije n’abagabo. Abadamu bamaze kugira aho bagera, dushyiremo umuvuduko dufatanye mu bucuruzi mu buyobozi, ubutabera, abashinzwe umutekano, abashinzwe byose.”
Ashingiye ku byagezweho ku bufatanye n’abagore, Perezida Kagame yavuze ko yifuza ko umunsi umwe umugore yazayobora u Rwanda.
Ati “Njye nifuza rimwe ko uyu mwanya mwampaye ubukurikira uzatwarwa n’umugore, abagabo bari hano niba ndi bubakire simbizi ariko nabo bashobora kuba ari byo bashaka.”
Perezida Kagame yasabye abanyarwanda gukomeza kongera imbaraga mubyo bakora, kuko hari byinshi byagezweho benshi batumvaga ko byashoboka.
Kuva mu 2003 Itegeko Nshinga rigena ko mu myanya yose itorerwa mu buyobozi no muri guverinoma, abagore bagomba kugiramo 30%.
Perezida w’Urwego Ngishwanama rw’inararibonye mu Rwanda, Rutaremara Tito yigeze gusobanura ko gushyira abagore mu buyobozi ari “ubushake bwa politiki bujyanye n’ibibera mu Rwanda. Nyuma ya Jenoside yakorewe Abatutsi, abagore banganaga hafi na 70% by’abaturage bose.’’
Muri Guverinoma, abagore bangana na 50 %, mu Nteko Ishinga Amategeko mu Mutwe w’Abadepite mu Rwanda bangana na 61.3% bavuye kuri 14% mu 1994. U Rwanda nirwo ruyoboye ibindi bihugu byo ku Isi mu kugira abagore benshi mu Nteko Ishinga Amategeko.
Mu bucamanza ni 49.6% mu gihe mu buyobozi bw’inama njyanama z’uturere abagore ari 41%. Mu burezi abakobwa bitabira amashami y’imibare, ubumenyi n’ikoranabuhanga bavuye kuri 56.7% muri 2015 bagera kuri 63.9% muri 2018, na ho abitabira amashuri y’imyuga n’ubumenyingiro bavuye 41.8% muri 2015 bagera kuri 43.8% muri 2018, mu gihe abagore bigisha muri aya mashuri bavuye kuri 32.9% muri 2010 bakagera kuri 42.7% muri 2018.
Abagore 59.99% bafite ubutaka basangiye n’abo bashakanye mu gihe 24.63% bafite ubutaka bihariye. Ibi bigatuma 38% by’abagore bakorana n’ibigo by’imari, batanze ingwate ku butaka bwabo. Abagore bakorana n’ibigo by’imari na bo bikubye 2 mu myaka 4, aho bavuye kuri 36% muri 2012 bagera kuri 63% muri 2016.
",https://m.igihe.com/politiki/article/perezida-kagame-yifuza-kuzasimburwa-n-umugore-video,Politics
2019: Umwaka w’amarira n’imiborogo mu birindiro by’abarwanya u Rwanda,"Umwaka wa 2019 usa n’utazasibangana mu mitwe yitwa ko irwanya Guverinoma y’u Rwanda, kuko usize abo udahitanye imigambi yabo iri mu kangaratete ndetse abandi bari mu mazi abira, kuko isaha iyo ari yo yose ibintu byabahindukiraho.
Umwaka wa 2019 usa n’utazasibangana mu mitwe yitwa ko irwanya Guverinoma y’u Rwanda, kuko usize abo udahitanye imigambi yabo iri mu kangaratete ndetse abandi bari mu mazi abira, kuko isaha iyo ari yo yose ibintu byabahindukiraho.
Kuva mu myaka ishize, umutwe wavugwaga cyane wari FDLR kuva mu myaka ya 2000, aho yashinzwe n’abagize uruhare muri Jenoside yakorewe Abatutsi mu 1994. Habanje gushingwa RDR, haza ALIR 1 na ALIR 2, nyuma yo kuba FDLR baza gutandukana havuka CNRD na RUD-Urunana.
Magingo aya FDLR na RUD Urunana ni imitwe ikomeje kubangamira umutekano w’u Rwanda, nubwo nayo itorohewe muri uyu mwaka urimo kugana ku musozo.
Umuyobozi wa FDLR yaguye muri gereza abandi bagwa mu bihuru
Muri Mata 2006 nibwo Dr Ignace Murwanashyaka wayoboraga FDLR yafatiwe mu Majyepfo y’u Budage avuye gusura abarwanyi muri RDC. Mu 2015 urukiko rwa Stuttgart rwamuhamije ibyaha hamwe na Straton Musoni wari umwungirije.
Muri Mata 2019 nibwo inkuru yabaye kimomo ko Murwanashyaka yaguye muri gereza atarangije igifungo cy’imyaka 13 yakatiwe, maze urwamutwaye rutangira kototera abamukoreye mu ngata.
Bidateye kabiri, muri uko kwezi kwa Mata nibwo Nsekanabo Jean Pierre uzwi nka Lt. Col Abega Kamara wari ushinzwe iperereza muri FDLR na Nkaka Ignace uzwi nka La Forge Fils Bazeye wari umuvugizi wayo, bagejejwe imbere y’urukiko kugira ngo baburane ku ifungwa n’ifungurwa ry’agateganyo.
Abo bombi inkuru y’ifatwa ryabo yabaye kimomo mu Ukuboza 2018, ko bafatiwe ku mupaka wa Bunagana bavuye muri Uganda mu nama yabaye hagati ya tariki 15-16 Ukuboza, yahuje abahagarariye RNC ya Kayumba Nyamwasa na FDLR.
Bivugwa ko byari ku butumire bw’ubuyobozi bwa Uganda, hagamijwe kunoza umubano hagati y’iyo mitwe y’iterabwoba n’inzego za gisirikare za Uganda no kunoza imikoranire mu migambi yo guhungabanya umutekano w’u Rwanda.
Umunyamabanga wa Leta muri Uganda ushinzwe ubutwererane bw’akarere, Philemon Mateke, byatangajwe ko ari we wari umuhuza wabo, na we uyu mwaka umusize atorohewe kuko nubwo Perezida Yoweri Museveni akomeje kumuryamaho, amakuru y’iperereza akomeje kumushyira hanze ko yari n’inyuma y’igitero abarwanyi ba RUD Urunana bagabye i Musanze ahazwi nko mu Kinigi mu ijoro ryo ku wa 4 Ukwakira, kigahitana abaturage 14.
Ibya FLN byasubiwemo
Umwaka ushize waranzwe n’ibitero binyuranye byagiye byigambwa n’umutwe wa FLN, wari ufite Nsabimana Callixte wiyise Sankara, nk’umuvugizi wawo.
Muri Nyakanga 2018 abantu bitwaje intwaro zirimo n’imbunda bateye abaturage mu Murenge wa Nyabimata babasahura amatungo, ibiribwa, imyenda n’amafaranga. Mu ijoro ryo ku wa 19 Kamena 2018 nabwo abantu bitwaje imbunda, bishe barashe abantu babiri muri Nyaruguru, bakomeretsa batandatu barimo n’Umunyamabanga Nshingwabikorwa w’Umurenge wa Nyabimata, Nsengiyumva Vincent, batwika n’imodoka ye na moto y’umuturage.
Mbere yaho tariki ya 10 Kamena 2018, amabandi yitwaje intwaro gakondo hamwe n’imbunda, yateye abaturage bo mu Murenge wa Ngera mu Karere ka Nyaruguru arabakomeretsa abatwara n’imitungo irimo amafaranga, televiziyo, inkweto n’ibindi. Ibyo bitero byatangiye kujya byigambwa n’umutwe wa FLN, mu ijwi rya Nsabimana Callixte nk’umuvugizi.
Muri Mata 2019 nibwo inkuru yabaye kimomo ko Nsabimana yafatiwe muri Comores. Ubwo yagezwaga imbere y’urukiko ku wa 23 Gicurasi 2019, Nsabimana yabwiye urukiko ko nta byinshi afite byo kwireguza kuko ibyaha 16 akurikiranyweho bimwe yabikoze ku giti cye ibindi bigakorwa n’umutwe yari abereye umuvugizi.
Ubu afunzwe by’agateganyo mbere yo gutangira kuburana mu mizi, aregwa ibyaha birimo iremwa ry’umutwe w’ingabo ritemewe, Icyaha cy’iterabobwoba ku nyungu za politiki, gukora no kugira uruhare mu bikorwa by’iterabwoba, gutanga amabwiriza mu gikorwa cy’iterabwoba, kuba mu mutwe w’iterabwoba, icyaha cyo kugambana no gushishikariza abandi gukora iterabwoba n’ibyaha by’ubwicanyi n’ubwinjiracyaha bw’ubwicanyi.
Aregwa kandi gufata bugwate, gukwiza amakuru atariyo cyangwa icengezamatwara rigamije kwangisha leta y’u Rwand amu bihugu by’amahanga, guhakana Jenoside, kwiba yitwaje intwaro, gutwika, kugirana umubano na leta y’amahanga hagamijwe gushoza intambara, gukora cyangwa gukoresha impapuro mpimbano, gukubita no gukomeretsa ku bushake no gutanga, kwakira no gushishikariza kwakira ibikomoka ku iterabwoba.
Amakuru ataremezwa ahamya ko Herman Nsengimana wasimbuye Nsabimana muri FLN, na we mu minsi ishize yacakiriwe mu mashyamba ya RDC hamwe n’abandi barwanyi benshi.
Abakuru ba FDLR bishwe umusubizo
Muri Nzeri 2019 nibwo Ingabo za Repubulika ya Demokarasi ya Congo, FARDC, zemeje ko zishe Lieutenant General Sylvestre Mudacumura wayoboraga umutwe wa FDLR, yicirwa mu gace ka Bwito mu Ntara ya Kivu y’Amajyaruguru.
Nyuma y’iminsi mike, nibwo FARDC, binyuze mu bikorwa byiswe ‘Sokola 2’ yeretse itangazamakuru bane mu barwanyi ba FDLR, bahoze ari abarinzi ba Gen Mudacumura.
Mudacumura yahoze mu Ngabo z’u Rwanda mbere ya Jenoside yakorewe Abatutsi mu 1994, yabaye mu mutwe w’abarindaga Perezida Juvenal Habyarimana ndetse yari umuyobozi wungirije wawo.
Nyuma yo gutsinda urugamba rwo kubohora igihugu n’ingabo zari iza RPA, Gen Mudacumura na bagenzi be bafashe iy’ishyamba, aho bakoreye ibyaha ndengakamere ku baturage bo mu Burasirazuba bwa RDC.
Mbere yo kwicwa, Mudacumura yashakishwaga n’urukiko mpuzamahanga mpanabyaha akekwaho ibyaha icyenda byiganjemo iby’intambara n’iyicarubozo yakoze hagati y’umwaka wa 2009 na 2010. Yagizwe Umugaba Mukuru w’Ingabo za FDLR nyuma y’itahuka rya rya General Paul Rwarakabije wawuyoboraga mbere ye.
Urukiko Mpuzamahanga mpanabyaha rw’i La Haye mu Buholandi rwamushyiriyeho impapuro zisaba ko atabwa muri yombi 13 Nyakanga 2012. Gusa yari atarafatwa.
Isasu ryavuze mu birindiro bya P5
Umutwe wa P5 umaze igihe ufite ibirindiro mu mashyamba ya RDC, ni umwe mu itarahiriwe n’imigambi yo gutera u Rwanda, nyuma yo gushingwa n’ihuriro ry’amashyaka atanu ariyo Amahoro People’s Congress, Forces Démocratiques Unifieés – Inkingi (FDU-Inkingi); People’s Defence Pact-Imanzi (PDP-Imanzi), Rwanda National Congress (RNC) na PS Imberakuri ya Bernard Ntaganda, maze uragizwa Kayumba Nyamwasa.
Uyu mutwe Kayumba aheruka kuwusaba kuvana abarwanyi bawo muri Kivu y’Amajyepfo ngo wegere umupaka wa Uganda aho bivugwa ko wari wizeye guhabwa inkunga ifatika kurusha izo wahabwaga uri hafi y’u Burundi, ariko inzira ntiyabwira umugenzi.
Ku wa 19 Mata ngo nibwo bimutse, bageze Kalehe bahura n’umutwe wa MRCD uyoborwa na Gen Irategeka, bababwira ko ngo bo batangiye akazi muri Nyungwe.
Bamaze kuruhuka ngo bakomeje urugendo ""rutabahiriye na gatoya,"" kuko bageze muri Gatoyi i Masisi, bahuye n’ibico byinshi bya FARDC, bararaswa, bamwe bafatwa mpiri abandi bishyikiriza Monusco.
Ubwo bari imbere y’urukiko i Kigali, abenshi bahurizaga ku kuvuga ko bashyikirijwe u Rwanda ku wa 18 Kamena 2019, nubwo hari abo byamenyekanye ko batashye bucece bakanagera mu kigo kinyuzwamo abavuye ku rugerero i Mutobo, ariko mu iperereza bikaza gutahurwa ko urugendo rwabo rutacukirizwa aho, berekezwa mu nkiko.
Ubu abarwanyi 25 bayobowe na Rtd Major Mudathiru Habib bari kuburanira mu rukiko rwa gisirikare mu Rwanda, ndetse uyu we yarashwe ukuguru ku buryo kwangiritse bikomeye, ariko ntabura kurandatwa n’ingabo z’u Rwanda yiteguraga kugabaho igitero.
Gen Musabyimana wa RUD Urunana yarishwe
Mu ijoro ryo ku wa 4 Ukwakira rishyira ku wa 5 Ukwakira 2019, abagizi ba nabi biganjemo abitwaje intwaro gakondo bateye mu Murenge wa Kinigi mu Karere ka Musanze bica abaturage 14 abandi barakomereka.
Ku wa 6 Ukwakira nibwo Polisi y’u Rwanda yatangaje ko inzego z’umutekano zishe abagizi ba nabi 19 ndetse abandi batanu mu bagabye icyo gitero, bafatwa mpiri.
Nyuma y’urupfu rw’abambari be, ku wa 10 Ugushyingo 2019 Gen Musabyimana Juvenal uzwi nka Jean Michel Africa wayoboraga RUD Urunana, yishwe na FARDC.
Uyu yaguye mu gitero gikomeye FARDC yagabye mu gace ka Binza hafi y’umupaka w’iki gihugu na Uganda. Uyu mugabo wabaye mu ngabo za ex-FAR, yari umwe mu barwanyi b’umutwe wa FDLR/FOCA mbere y’uko ucikamo ibice akajya muri RUD-Urunana.
Vuruguvurugu muri RNC
Mu gihe abiyemeje gufata intwaro ngo barwanye u Rwanda bakomeje gutikira umunsi ku munsi, abibumbiye mu mutwe w’iterabwoba wa RNC nabo umwaka wa 2019 ubasize ahabi.
Uyu mwaka usize mu rungabangabo umuryango wa Benjamin Rutabana, wabuze kuva muri Nzeri ubwo yajyaga mu bikorwa by’uwo mutwe muri Uganda, ugashinja Kayumba Nyamwasa n’abandi bayobozi ba RNC kuba inyuma y’ibura rye.
Rutabana ngo yahagurutse i Bruxelles ku wa Gatatu tariki 4 Nzeri 2019 agana Entebbe muri Uganda. Yabanje guhagarara i Dubai mbere yo kugera ku kibuga cy’indege cya Entebbe ku wa 5 Nzeri saa 13:50. Yakomeje kuvugana kuri telefoni n’umugore we Diane Rutabana, ku wa 8 Nzeri ntiyongera kumva ijwi rye.
Amakuru ahamya ko Rutabana yagiranye ubwumvikane buke na bagenzi be b’abayobozi muri RNC kuko yarakajwe n’uko abarwanyi ba P5 bari mu nkiko i Kigali, mu gihe ubwo bajyaga gutabwa muri yombi, Kayumba yahaye itegeko Major Habib Mudathiru wari ubayoboye kubavana muri Kivu y’Amajyepfo bakajya ku mupaka wa Uganda, aho bazahabwa inkunga zihagije kurusha izo bahabwaga hafi y’u Burundi.
Icyo gihe ngo Kayumba yarenze ku nama zatanzwe na Rutabana, nyamara abo barwanyi bajya kwimuka, barakoresheje $12000 yoherejwe na Ben Rutabana kuri Western Union i Bujumbura.
Uburakari bwa Rutabana agashaka kwaka ibisobanuro Kayumba wagushije ingabo zabo mu biganza by’uwo bahanganye, ngo byaba impamvu yatumye ashaka ‘kumwumvisha’, kuko umusirikare muto yari ashatse kubaza byinshi ‘Jenerali’, ndetse bikekwa ko ubwo Rutabana yajyaga muri Uganda yari agiye mu bikorwa bya gisirikare, arenze ku gushaka kwa Kayumba.
Hejuru y’ibyo, bamwe mu bayobozi ba RNC muri Canada baheruka guhambirizwa bashinjwa gusuzugura ubuyobozi bukuru bw’ishyaka.
Mu birukanwe muri RNC harimo Simeon Ndwaniye wari Umuhuzabikorwa w’akarere ka Windsor na Jean Paul Ntagara wari Umuhuzabikorwa wungirije w’Intara ya Canada akaba n’umubitsi wayo, wari uherutse guhagarikwa ashinjwa gufatira umutungo w’ihuriro.
Harimo kandi Achille Kamana wari komiseri ushinzwe ubukangurambaga mu ntara ya Canada akaba n’umuhuzabikorwa w’akarere ka Ottawa-Gatineau, na Tabitha Gwiza wari komiseri ushinzwe abari n’abategarugori mu ntara ya Canada n’umubitsi mu karere ka Windsor.
Uyu Gwiza ni mushiki wa Ben Rutabana waburiwe irengero wari na komiseri ushinzwe kongera ubushobozi muri RNC, bakaba abavandimwe ba Adeline Rwigara.
Gwiza avuga ko kugeza ubu ikibazo cy’ibura rya Rutabana ahinduka umwanzi muri RNC, ku buryo urebye uko abakuru muri RNC babyitwaramo, ubona ko ari bo bari hejuru y’ibura rya Ben Rutabana.
Kugeza ubu amakuru anakomeje kuvugwa ko Kayumba Nyamwasa na we yaba atorohewe ku buyobozi bwa RNC, ku buryo isaha n’isaha ashobora kwirukanwa ku buyobozi bw’uyu mutwe mu bijyanye n’igisirikare, kimwe n’abandi bafatanya kuyobora.
Ntabwo ikibazo kirarangira
Nubwo hari abagerageje guhungabanya umutekano bakabyishyurira ikiguzi kiri hejuru, bigaragaza ko urugendo rukiri rurerure, ku buryo inzego zishinzwe umutekano ari ngombwa kugarira zigakomeza.
Umutwe wa FDLR uheruka kwimika Pacifique Ntawunguka ""Omega"". Mu kiganiro yahaye urubyiruko rugera kuri 200 rubarizwa mu muryango w’abanyeshuri barokotse Jenoside yakorewe Abatutsi mu 1994, mu 2016, Umujyanama wa Perezida wa Repubulika mu by’umutekano, Gen James Kabarebe, yahishuye uburyo Gen Ntawunguka wamubwiye ko azagaruka mu Rwanda ari uko nta mututsi ukirurimo.
Hari kandi n’umuyobozi mukuru wa FDLR, Gen Byiringiro Victor Rumuli bakunze kwita Victor Rumuri cyangwa Michel Byiringiro.
Uretse abo, mu minsi ishize nibwo Faustin Twagiramungu uba mu Bubiligi, yumvikanye ashishikariza abantu batandukanye kwinjira mu mitwe irwanya Leta y’u Rwanda, aho ubu ari umwe mu bayobozi b’ihuriro MRCD rifite umutwe wa FLN. Ni umutwe ahuriramo na Paul Rusesabagina wamenyekanye kubera Hotel Rwanda.
Ku wa Gatanu nibwo Perezida wa Repubulika ya Demokarasi ya Congo, aho iyi mitwe yose yabonye urubuga rwo gucura imigambi yayo, Felix Tshisekedi, yatangarije Inteko Ishinga amategeko ko mu bikorwa byo kurwanya imitwe yitwaje intwaro ikorera muri icyo gihugu, ingabo z’igihugu zimaze gufata abarwanyi 1712 b’umutwe wa CNRD.
Yavuze ko ubwo yageraga ku butegetsi, ibice bitandukanye by’igihugu byari byugarijwe n’ibikorwa by’imitwe yitwaje intwaro, ariko uyu munsi, kubera guhamagararira iyi mitwe gushyira intwaro hasi n’ibikorwa bya FARDC, amahoro amaze kugaruka muri Kasai, ndetse no muri Tanganyika ni mu gihe cya vuba.
Gusa ngo ikibazo gikomeye gisigaye mu majyaruguru mu bice bya Beni na Butembo, muri Ituri, mu bice bya Minembwe, Uvira, Baraka na Fizi, Shabunda na Kalehe.
Yakomeje ati “Ku baturuka Kalehe, ndashaka gushimira ingabo zacu zimaze gusenya 95% by’ibirindiro by’umutwe witwaje intwaro wa CNRD, aho abarenga 1712 bafashwe, barimo 245 bitwaje intwaro n’abayobozi 10 mu bya politiki b’uwo mutwe w’abagizi ba nabi.”
Yashimangiye ko ibikorwa Guverinoma ye yatangije byo gutsinsura imitwe yitwaje intwaro bidateze guhagarara, kugeza igihe iyi mitwe izavira burundu ku butaka bw’igihugu.
",https://m.igihe.com/politiki/amakuru/article/2019-umwaka-w-amarira-n-imiborogo-mu-birindiro-by-abarwanya-u-rwanda,Politics
U Burusiya n’u Bufaransa mu ihangana ryeruye ryo kwigarurira Centrafrique,"Centrafrique ni igihugu cyakunze kugaragra nk’ikidashamaje cyane ibihugu bikomeye nubwo gifite umutungo kamere nka diyama, zahabu na Uranium. Nubwo kandi gifite ubutunzi kamere bwinshi, nacyo ubwacyo nta bushobozi gifite bwo kububyaza umusaruro.
Centrafrique ni igihugu cyakunze kugaragra nk’ikidashamaje cyane ibihugu bikomeye nubwo gifite umutungo kamere nka diyama, zahabu na Uranium. Nubwo kandi gifite ubutunzi kamere bwinshi, nacyo ubwacyo nta bushobozi gifite bwo kububyaza umusaruro.
Ni igihugu cyaranzwe n’intambara z’urudaca kuva cyabona ubwigenge. Inshuro nyinshi cyakunze kubaho ku nkunga y’igisirikare cy’amahanga.
Igihugu cyadutsemo imvururu mu 2012 zasize ibihumbi by’abaturage bishwe, abasaga miliyoni bava mu byabo. Izo mvururu zaturutse ku nyeshyamba ziyitirira kuba izo mu idini ya Islam, Séléka n’iz’abakirisitu ziyise anti Balaka.
Muri Gashyantare 2019 i Khartoum, Leta yasinye amasezerano n’imitwe 14 y’inyeshyamba, bitanga agahenge ariko ntibyahagaritse ibitero n’ubwicanyi bikozwe na bamwe.
Muri iyi myaka ishize, icyo gihugu cyabengutswe n’ibihugu bikomeye by’umwihariko u Bufaransa bwabanye nacyo kuva mu bukoloni n’u Burusiya buje vuba.
Ihangana ry’u Burusiya n’u Bufaransa muri Centrafrique
Mu Ugushyingo 2017, Loni yakuriyeho u Burusiya ibihano ku kugurisha intwaro muri Centrafrique maze icyo gihugu gitangira kugurishayo intwaro nto. Guhera ubwo u Burusiya bwatangiye kwiyegereza icyo gihugu mu bya gisirikare kugeza aho bwanatanze umujyanama wihariye mu by’umutekano wa Perezida Faustin-Archange Touadéra.
Mu majyepfo ashyira uburengerazuba bw’Umurwa Mukuru Bangui, hashinzwe ikigo cy’imyitozo ya gisirikare aho abasirikare ba Centrafrique batozwa n’Abarusiya ari naho hafatwa nk’ibirindiro bikuru bya gisirikare.
U Burusiya ni nabwo bwagize uruhare mu isinywa ry’amasezerano y’amahoro aherutse hagati ya Leta n’imitwe 14 y’inyeshyamba. Uko kwiyegereza Centrafrique k’u Burusiya ntikwashimishije na gato u Bufaransa, bwabaye muri icyo gihugu guhera mu bihe by’ubukoloni.
U Bufaransa, umutware ushaje
Mu gihe cy’ubukoloni, hari igice cyiswe Ubangi-Shari cyahoze mu cyitwaga Afrique-Équatoriale française, igice kirimo ibihugu nka Tchad, Gabon na Congo cyakolonizwaga n’u Bufaransa.
Icyo gice cyaje kujya kuri Centrafrique. Muri icyo gihe, ubutegetsi bw’u Bufaransa muri Ubangi-Shari bwaranzwe no gusahura bujyana mu Bufaransa, gufata nabi abaturage no kwica bamwe mu baturage.
Ibyo byatumye abaturage binubira u Bufaransa. Icyakora na nyuma y’ubukoloni, u Bufaransa bwakomeje kugira ijambo rikomeye ku butegetsi bwa Centrafrique ariko abaturage basa nk’abatabyishimiye.
Uruhare rw’u Bufaransa rwakomeje guhamya ibirindiro ndetse hafi buri muyobozi wese wayoboye Centrafrique yajyagaho ku ihirikwa ry’ubutegetsi ryagizwemo uruhare n’u Bufaransa.
Urugero nka François Bozizé yagiye ku butegetsi mu 2003 ku ihirikwa ry’ubutegetsi ryateguwe n’u Bufaransa. Icyo gihe u Bufaransa bwabonaga uwari perezida, Ange-Félix Patassé atangiye kubatera umugongo.
Ibintu byatangiye guhinduka mu 2013 ubwo Centrafrique yabonaga Perezida mushya, Michel Djotodia wari uyoboye inyeshyamba za Séléka zahiritse Bozizé nyuma yo gusinyana amasezerano akanga kuyashyira mu bikorwa.
Djotodia ni we Perezida wa mbere Centrafrique yagize nta ruhare rugaragara rw’u Bufaransa mu kujyaho kwe.
Djotodia amaze kujya ku butegetsi, bamwe mu ngabo ze za Séléka batangiye kugenda bica abaturage hirya no hino mu gihugu cyane cyane abakirisitu. Byabaye ikibazo gikomeye Perezida ananirwa kubihagarika, afata umwanzuro wo gusesa Séléka nubwo nabyo bisa nk’ibitarahise bitanga umusaruro.
Mu Ukuboza 2013, ubugizi bwa nabi muri Centrafrique bwari bumaze gukaza umurego, inyeshyambva za Séléka zibasiye abakirisitu, n’inyeshyamba z’abakirisitu, anti –Balaka zibasiye abaturage b’abayisilamu ku buryo Umuryango w’Abibumbye wagize impungenge ko bishobora kuba Jenoside.
Akanama ka Loni gashinzwe umutekano kahise kemeza kohereza ingabo muri icyo gihugu mu butumwa bw’amahoro bwiswe MISCA. Nubwo Loni yari yemeje ko ingabo zijya muri ubwo butumwa ziba izo ku mugabane wa Afurika, u Bufaransa bwasabye ko bwajya gutanga ubufasha bw’igihe gito, bwiswe Operation Sangaris.
Abasesenguzi bavuga ko kugaruka k’u Bufaransa atari impuhwe nyinshi bwari bufitiye Centrafrique ahubwo ari ukwisubiza ijambo ryabwo muri icyo gihugu cyagendaga ritakara.
Ubufasha bw’u Bufaransa ntacyo bwakoze ngo buhagarike ubugizi bwa nabi nubwo bwari buri gushora amafaranga menshi muri icyo gikorwa, na nyuma y’aho Perezida Djotodia avuye ku butegetsi. Isura y’u Bufaransa muri icyo gihugu yarushijeho guhindana ubwo hasokaga raporo ivuga ko ingabo z’u Bufaransa zafashe abagore n’abakobwa ku ngufu muri Centrafrique.
Muri Gashyantare 2016, hatowe Perezida mushya Faustin-Archange Touadéra, u Bufaransa buvana ingabo zabwo muri icyo gihugu zisimburwa n’iz’Umuryango w’Abibumbye, mu butumwa bwiswe MINUSCA.
Mu gihe ingabo z’u Bufaransa zari zivuye muri Centrafrique, u Burusiya bwabonye icyuho, butangira gufasha no gutera inkunga igisirikare na Leta ya Centrafrique.
Nyuma y’uko ingabo z’u Bufaransa ziviriye muri icyo gihugu mu 2016, Perezida Touadéra wari ukimara gutorwa yabonye ko byaba byiza ashatse ikindi gihugu gikomeye yishingikiriza.
U Bufaransa n’ibindi bihugu by’i Burayi byatangiye gukemanga ubufasha bw’u Burusiya, nubwo icyo gihugu cyo kivuga ko kirajwe ishinga no kugarura amahoro, ibindi bihugu bisanga ari uburyo bwo kugira ijambo rinini mu bihugu cyane ibya Afurika.
Bamwe bakeka ko u Burusiya bufasha icyo gihugu mu bya gisirikare ngo buhabwe umutungo kamere urimo amabuye y’agaciro yifashishwa mu gukora ibyuma by’ikoranabuhanga. Mu by’ukuri amasezerano ari hagati y’u Burusiya na Centrafrique ntarashyirwa ahagaragara ari nabyo bitera inkeke u Bufaransa, u Burayi na Leta Zunze Ubumwe za Amerika.
Ikirushaho gutera inkeke ibi bihugu, ni uko u Burusiya bwaje muri Centrafrique no mu buryo bw’abikorera. Byinshi mu bigo bicunga umutekano bituruka mu Burusiya, nk’icyizwi cyane cyitwa Wagner Group.
Bivugwa ko kandi u Burusiya bwabonye amasezerano atandukanye yo gucukura diyama na zahabu mu bice bigenzurwa n’inyeshyamba ari nabyo byatumye bwinjira mu bikorwa byo guhuza impande zitavuga rumwe.
Mu 2018, u Burusiya bwagoganye n’Umuryango wa Afurika Yunze Ubumwe mu guhuza impande zitavuga rumwe. U Burusiya bwashakaga guhuza izo mpande mu buryo bwabwo mu gihe Afurika Yunze Ubumwe nayo yashakaga kubikora ukwayo. Iyo migirire y’u Burusiya yamaganywe cyane n’ibihugu by’amahanga birimo u Burayi na Amerika.
Icyakora, Afurika Yunze Ubumwe yaje kubasha kwiyegurira ubwo buhuza bw’u Burusiya ari nabyo byabyaye amasezerano y’amahoro yo muri Gashyantare 2019. Bamwe mu bayobozi b’imitwe y’inyeshyamba bahawe ubuyobozi muri Guverinoma nubwo bitahagaritse ubugizi bwa nabi nkuko byari byitezwe.
Abaturage benshi ba Centrafrique bishimira icyemezo Perezida wabo yafashe, cyo kwigizayo u Bufaransa bwaranzwe no gutoba icyo gihugu kuva kibonye ubwigenge. Icyakora, ntibashimishijwe n’uburyo amasezerano ya Khartoum yagenze kuko ubutabera bwaguranywe amahoro nayo batarabona neza kugeza ubu.
Ni ukuvuga ko abaturage basanga aho guhana abo bari mu mitwe y’inyeshyamba bishe ibihumbi by’abaturage, bagororewe imyanya muri Leta.
Uko kwinjira k’u Burusiya muri iki gihugu kandi byaciyemo ibice abari muri Leta kuko hari abiyumva ku ruhande rw’Abafaransa n’abandi biyumva ku ruhande rw’Abarusiya.
Perezida wa Centrafrique ubwo yahuraga na Vladmir Putin w’u Burusiya mu Ukwakira uyu mwaka yavuze ko bakeneye inkunga nyinshi ya gisirikare ivuye ku Barusiya.
Yagize ati “Hakenewe intwaro zikomeye ngo tugire igisirikare gihamye. Twizeye ko abafatanyabikorwa bacu b’Abarusiya bazaduha intwaro nini, imodoka z’intambara, imbunda zikomeye n’izindi ntwaro zizadufasha kugira ubushobozi mu by’ingabo n’umutekano.”
Icyakora ntabwo u Burusiya burabasha kwirukana burundu u Bufaransa muri Centrafrique. Hari agatsinda gato k’abasirikare b’u Bufaransa gafatanya n’ingabo za Centrafrique kurinda ikibuga cy’indege. Iki gihugu kandi cyiracyatanga ubufasha ku ngabo za Loni ziri mu butumwa bw’amahoro muri Centrafrique.
Icyo gihugu kandi ifaranga bakoresha ni iry’ibihugu byahoze bikolonijwe n’u Bufaransa, CFA, n’amadevize menshi y’icyo gihugu ari muri Banki Nkuru y’u Bufaransa.
U Burusiya n’u Bufaransa bisa n’ibyatangiye no guhangana mu itangazamakuru. Nko muri Kamena 2019, Ibiro Ntaramakuru by’Abarusiya byatangaje ko abanyamakuru batatu b’Abarusiya bishwe umwaka ushize bari muri Centrafrique bigizwemo uruhare n’intasi z’u Bufaransa.
Icyakora nubwo ibihugu byombi bigihataniye ubutware muri Centrafrique, imvururu zo ntizahagaze ndetse uko guhangana gushobora gusubiza ibintu irudubi, hakaduka izindi nyeshyamba zishamikiye ku kutumvikana kwabyo cyangwa kimwe kikaba cyatera inkunga imitwe y’inyeshyamba kigamije kwirukana ikindi.
",https://m.igihe.com/politiki/article/u-burusiya-n-u-bufaransa-mu-ihangana-ryeruye-ryo-kwegukana-centrafrique,Politics
Kuryumaho k’u Bubiligi kuri Twagiramungu uhamagarira abantu kujya mu mutwe w’iterabwoba kwamaganiwe kure,"Hanze aha benshi bakomeje kwamagana bikomeye uburyo Guverinoma y’u Bubiligi icumbikiye Faustin Twagiramungu n’inzego z’umutekano z’icyo gihugu bikomeje kuruca bikarumira nyuma y’aho uyu mukambwe agaragaye ari kuvuga amagambo akangurira abanyarwanda kuyoboka umutwe w’iterabwoba FLN ndetse anabasaba kurwanya leta y’u Rwanda hifashishijwe intwaro n’ibindi bikorwa by’ubugizi bwa nabi.
Hanze aha benshi bakomeje kwamagana bikomeye uburyo Guverinoma y’u Bubiligi icumbikiye Faustin Twagiramungu n’inzego z’umutekano z’icyo gihugu bikomeje kuruca bikarumira nyuma y’aho uyu mukambwe agaragaye ari kuvuga amagambo akangurira abanyarwanda kuyoboka umutwe w’iterabwoba FLN ndetse anabasaba kurwanya leta y’u Rwanda hifashishijwe intwaro n’ibindi bikorwa by’ubugizi bwa nabi.
Si ubwa mbere Twagiramungu atangaje amagambo atavugwaho rumwe bigatera benshi kumwamaganira kure kuko n’umwaka ushize yagiye kuri Twitter yandika ko Jenoside mu Rwanda yakozwe na FPR hamwe n’Ingabo zari iza FAR. Icyo gihe yokejwe igitutu ku mbuga nkoranyambaga biratinda.
Ubushinjacyaha bw’u Rwanda nabwo icyo gihe bwatangaje ko bwiteguye gukora iperereza ku magambo ya Faustin Twagiramungu uba mu buhungiro mu Bubiligi, kuko ashobora kuba agize ibyaha byo gupfobya Jenoside.
Muri Kamena uyu mwaka, Twagiramungu w’imyaka 74 yinjiye ku mugaragaro mu ihuriro MRCD riyobowe na Paul Rusesabagina, mu bufatanye bwiswe ubwo guhuza imbaraga mu kurwanya ubutegetsi bw’u Rwanda, hakoreshejwe inzira zose.
Iryo huriro rishamikiyeho umutwe w’inyeshyamba wa FLN wagiye wigamba inshuro nyinshi kugaba ibitero by’iterabwoba ku baturage mu Ntara y’Amajyepfo n’Iburengerazuba bigahitana bamwe. FLN kandi irimo abahoze muri FDLR, biganjemo abasize bakoze Jenoside yakorewe Abatutsi.
Twagiramungu yahise agirwa Visi Perezida wa MRCD aba n’umuvugizi wayo.
Ku mbuga nkoranyambaga guhera kuri iki cyumweru, hatangiye gukwirakwiza igice cy’amashusho agize ikiganiro Twagiramungu yagiranye na bimwe mu binyamakuru bishamikiye ku barwanya Leta y’u Rwanda baba mu mahanga.
Ni amashusho arimo amagambo akarishye, ahamagarira abanyarwanda kwinjira mu mutwe wa FLN.
Umunyamakuru yumvikana abaza Twagiramungu ati “Ubwo murasaba abanyarwanda gusanga FLN ngo nabo bajye kurwana?”
Twagiramungu yamusubije agira ati “Cyane. Ndabivuga ndanguruye ijwi cyane. Ntabwo dushobora gupfa nk’ibimonyo. Yafashe intwaro azifatishije amaboko abiri, twe tuzazifatisha amaboko abiri twongereho ahari n’izindi ngufu.”
Mu bagaragaje ko Twagiramungu akabije kurengera, ku isonga harimo Umunyambaganga wa Leta muri Minisiteri y’Ububanyi n’Amahanga, Amb Olivier Nduhungirehe.
Abinyujije kuri Twitter yagize ati “Ntabwo bikwiriye kubona umuntu utuye ku butaka bw’u Bubiligi ahamagarira ku mugaragaro abanyarwanda kwinjira mu mutwe witwaje intwaro uri guteza umutekano muri RDC no mu karere.”
""Journalist: So, you urge Rwandans to join FLN [armed group in eastern DRC] & to fight?@FTwagiramungu: Absolutely!""
It's unacceptable to see a Belgian resident openly calling, from the Belgian territory, Rwandans to join an armed group that is destabilising #DRC & the region. https://t.co/BYQWTJMmQV
— Amb. Olivier J.P. Nduhungirehe (@onduhungirehe) December 1, 2019
Ubwo butumwa bwa Nduhungirehe bwakurikiwe n’ubundi butandukanye, bwose busaba Guverinoma y’u Bubiligi gufata Twagiramungu amagambo avuga akayasobanura imbere y’ubutabera.
Umuyobozi mu Rwego rw’Igihugu rw’Imiyoborere (RGB) Ushinzwe Imitwe ya Politiki n’Imiryango Itari iya Leta, Justus Kangwagye yagize ati “Kwita kuri ibi cyangwa kutabyitaho k’u Bubiligi, nibyo bizagaragaza aho buhagaze.”
Uwitwa Jules Kayitsinga yagize ati “Ariko ko avugira i Bruxelles, naze ajye gufata iyo mbunda maze arebe uko bamubagira ibisiga dayimoni ze zikagenda zigiye dore ko bizi gushukana gusa byo byibereye i Burayi. Uyu Twagiramungu akwiriye gutabwa muri yombi sinzi icyo Guverinoma y’u Bubiligi itegereje.”
Kanangire Christian na we akoresheje Twitter, yavuze ko bibabaje kuba Twagiramungu akomeje kuvuga amagambo nk’ayo, ubutegetsi bw’u Bubiligi abamo bwicecekeye.
Yagize ati “Minisiteri y’ububanyi n’amahanga y’u Bubiligi yaba izi ko umuturage wabo Faustin Twagiramungu ari guhamagarira abantu kujya mu bikorwa bihungabanya umutekano w’u Rwanda? Byaba se byemewe n’amategeko y’u Bubiligi? Amaze igihe kinini mu bikorwa bigamije guhungabanya u Rwanda ariko ntabibazwe na Guverinoma y’u Bubiligi n’inzego zishinzwe umutekano.”
Damien Nkaka we yavuze ko biteye isoni ku muntu nka Twagiramungu, ushuka urubyiruko kureka gukora ibiteza imbere igihugu ngo bajye mi ishyamba, mu gihe abana be bo bameze neza.
Ati “Umukuru mubi Rukokoma! Wiyemeje gushora urubyiruko mu ntambara wigaramiye i Burayi! Ngaho rero murusome urwo mwashigishe! Ikibabaza ni abo mushora mu ntambara abanyu biga za Burayi za Amerika, abandi mubakiniraho Politiki y’amabwa.”
Si ubwa mbere abanyarwanda bagaragaje ko u Bubiligi busa nk’ubwabaye ikibuga cy’abategura ibikorwa bigamije guhungabanya umutekano w’u Rwanda. Icyo gihugu cyavuzweho kenshi kwemerera bamwe mu banyarwanda bahaba kujya gusura no gukora ubukangurambaga bugamije inkunga zo gufasha imitwe y’iterabwoba n’indi ifite intego yo guhirika ubutegetsi bw’u Rwanda ku mbaraga.
Ku bijyanye n’ibyo Twagiramungu ashinjwa, mu gitabo cy’amategeko ahana ibyaha mu Rwanda, ingingo ya 200 ivuga ko umuntu wese urema umutwe w’ingabo utemewe, ushishikariza abandi kuwujyamo, utuma uremwa cyangwa ugirana amasezerano na wo, abikoresheje impano, igihembo, iterabwoba, igitugu cyangwa kwizezwa izindi nyungu abigirira gushyigikira igitero cy’intambara cy’ingabo zindi zitari izemewe z’igihugu aba akoze icyaha. Iyo abihamijwe n’urukiko, ahanishwa igifungo kitari munsi y’imyaka icumi (ariko kitarenze imyaka cumi n’itanu.
Ingingo ya 204 ivuga ko umuntu wese, mu ruhame, ukoresha imvugo, inyandiko z’ubwoko bwose, amashusho cyangwa ibimenyetso by’amoko yose, bimanitswe, bitanzwe, biguzwe cyangwa bigurishijwe cyangwa bitangajwe mu bundi buryo bwose, uwangisha rubanda ubutegetsi buriho, utera imvururu mu baturage ashaka ko basubiranamo cyangwa utera rubanda intugunda ashaka kubyutsa imidugararo muri Repubulika y’u Rwanda, aba akoze icyaha. Iyo abihamijwe n’urukiko, ahanishwa igifungo kitari munsi y’imyaka icumi ariko kitarenze imyaka cumi n’itanu.
Twagiramungu yabaye Minisitiri w’Intebe w’u Rwanda nyuma ya Jenoside yakorewe Abatutsi, ageza mu 1995 ubwo yeguraga. Yahungiye mu Bubiligi agaruka mu 2003 aje kwiyamamariza umwanya w’Umukuru w’Igihugu nk’umukandida wigenga, gusa aza gutsindwa aho yagize amajwi 3.62% mu gihe Perezida Paul Kagame yagize 95.0%.
Is the @BelgiumMFA aware of their citizen @FTwagiramungu inviting people to engage in acts of destabilizing #Rwanda? Is it something acceptable and in line with the law in #Belgium?
— kanangire Christian (@kanangire) December 1, 2019
His unlawful acts against #Rwanda have been going on and unquestioned by the Belgian Government and security organs for a long time now. Wonder of this suggests any kind of conspiracy from officials in #Belgium. It has crossed the limits.
— kanangire Christian (@kanangire) December 1, 2019
They call democracy and freedom when it concerns African countries and terrorism when it targets European countries.
— Gasana (@Gasana45957520) December 1, 2019
En effet! Ça donne un goût amer le fait d'observer à quel point Mr @FTwagiramungu...tous ces négationnistes et criminels, répendre leur idéologie révisionniste et génocidaire tranquillement en #Belgique ...dans le monde entier d'ailleurs. Vive le #Rwanda et sa détermination!
— Afazari Dancilla (@Afazar1) December 1, 2019
Ariko ko avugira I buruseli naze ajye gufata iyo mbunda maze arebe uko bamubagira ibisiga ses demons zikagenda zigiye le con bizi gushukana gusa byo byibereye I burayi
— jules kayitsinga (@zalaskay84) December 1, 2019
Umukuru mubi RUKOKOMA! Wiyemeje gushora urubyiruko muntambara wigaramiye Iburayi! Ngoho rero murusome urwo mwashigishe! Ikibabaza nabo mushora muntambara abanyu biga zaburayi za America abandi mubakiniraho POLITIQUE yamabwa!
— damien (@damiennkaka) December 1, 2019
Ariko murasetsa! Think beyond, igisaza kirakora mobilisation kugirango inkunga ikomeze itangwe kitazicwa ninzara.nti murora uko kireba? 😨😨ibigoryi nibyo gishuka.
— Nelson (@Nshogozabahizi2) December 2, 2019
@vumbiu95 @onduhungirehe Attention or Inattention to this is a litmus test to #Belgian #RuleOfLaw
— Justus KANGWAGYE (@JKangwagye) December 2, 2019
",https://m.igihe.com/politiki/article/kuryumaho-k-u-bubiligi-kuri-twagiramungu-uhamagarira-abantu-kujya-mu-mutwe-w,Politics
"Besigye yahakanye ibyo guhura na Perezida Kagame, anavuga ku bibazo by’u Rwanda na Uganda","Kizza Besigye yabeshyuje amakuru yakwirakwijwe na leta Uganda ko muri Nzeri yahuriye na Perezida Kagame muri Leta Zunze Ubumwe za Amerika, avuga ko uwo muhuro utigeze ubaho, gusa ko nubwo yagira abayobozi ahura nabo bitageze aha Museveni wahuye n’abakuriye umutwe w’iterabwoba ushaka guhungabanya umutekano w’u Rwanda.
Kizza Besigye yabeshyuje amakuru yakwirakwijwe na leta Uganda ko muri Nzeri yahuriye na Perezida Kagame muri Leta Zunze Ubumwe za Amerika, avuga ko uwo muhuro utigeze ubaho, gusa ko nubwo yagira abayobozi ahura nabo bitageze aha Museveni wahuye n’abakuriye umutwe w’iterabwoba ushaka guhungabanya umutekano w’u Rwanda.
Kizza Besigye yabigarutseho mu kiganiro yagiranye n’ikinyamakuru The East African, aho yavuze ku ngingo zitandukanye zirimo politiki mu gihugu cye.
Ku wa 28 Nzeri ikinyamakuru cya Guverinoma ya Uganda The New Vision, cyatangaje inkuru yari ifite umutwe ugira uti “Besigye na Kagame bahuriye muri USA.”
Inkuru y’uguhura kwa Perezida Kagame na Museveni yashoboraga guhabwa uburemere idakwiye bijyanye n’uburyo Col (Rtd) Dr Kizza Besigye, akunze guhangana na Museveni mu buryo bweruye ariko akoresheje ishyaka rya politiki ryemewe, mu gihe u Rwanda rushinja Museveni gushyigikira imitwe y’iterabwoba igamije guhungabanya umutekano warwo.
Besigye yabajijwe ku byavuzwe ku guhura kwe na Perezida Kagame, niba koko byarabayeho nibyo baba baraganiriye. Mu gusubiza, yabihakanye yivuye inyuma anashimangira ko nta na gahunda yo guhura ihari.
Ati “Ntabwo nigeze mpura na Perezida Kagame, ndetse nta na gahunda yo guhura nawe. Ubwo mperuka mu Rwanda ni igihe Gen Fred Rwigema yari agiye gushyingurwa mu cyubahiro mu 1995.”
Besigye yavuze ko “mu bigaragara hari intambara hagati ya Uganda n’u Rwanda” gusa ashimangira ko abona nta nyungu u Rwanda rwagira mu kurwana n’iki gihugu cy’igituranyi.
Yakomeje agira ati “ Museveni yemeye ko yahuye ku mpamvu zitandukanye n’abayobozi b’umutwe witwaje intwaro ushaka guhungabanya u Rwanda.”
“Ntabwo ntekereza ko u Rwanda rushaka kurwana na Uganda, kuko kurwana na Uganda bizasubiza inyuma u Rwanda mu ngeri nyinshi. Uyu mubano w’imbeba n’injangwe ukwiriye kubonwa guhera mu myaka y’ishingwa rya FPR ubwo Museveni yayifataga nk’uburyo bwe bwo kwagura ubutegetsi.”
Besigye yavuze ko kuba Uganda ivuga ko yagiranye ibiganiro na Perezida Kagame ari uburyo bwo gushaka kuyobya uburari ku bibazo bihari iki gihugu gikwiye gukemura.
Ati “Nk’uko tujya tubivuga mu rurimi rwa gisirikare, ubu bari gushyira imbere intwaro z’ubwirinzi, mu kuvuga ko Besigye yahuye na Kagame. Ariko niyo nza kuba ndi uhura na Kagame, ntabwo ndi umuntu urwanya leta nkoresheje intwaro. Ndi umuyobozi wemewe. Mfite uburenganzira bwose bwo guhura n’abayobozi bo mu karere kacu, yaba abo mu Rwanda, Kenya cyangwa se ikindi gihugu.”
“Umuryango wa Afurika y’Iburasirazuba Museveni yiyita ko ahagazeho, ni ubufatanye hagati y’abaturage bo mu bihugu biwugiye, ntabwo ari ingoma y’ubutegetsi bwawo.”
Aya makuru yo guhura kwa Besigye na Kagame yakwirakwijwe na Uganda, akijya hanze yamaganywe n’abayobozi batandukanye b’u Rwanda barimo Umunyamabanga wa Leta muri Minisiteri y’Ububanyi n’Amahanga, Olivier Nduhungirehe, na Ambasade y’u Rwanda muri Uganda.
Umunyamabanga wa Leta muri Minisiteri y’Ububanyi n’Amahanga, Nduhungirehe Olivier, yavuze ko ko inkuru z’uko guhura ari impuha.
Ati “Ibi ni bimwe mu binyoma n’icengezamatwara ribi komisiyo ihuriweho yashyizweho n’amasezerano ya Luanda hagati y’u Rwanda na Uganda yiyemeje guhagarika!”
Uwo wari umwe mu myanzuro y’inama ya mbere yahuje intumwa z’u Rwanda na Uganda hari n’abahuza bo muri Repubulika ya Demokarasi ya Congo na Angola, yabereye muri Minisiteri y’Ububanyi n’amahanga y’u Rwanda ku wa 16 Nzeri 2019.
Haganirwaga ku ishyirwa mu bikorwa ry’amasezerano yasinywe hagati ya Uganda n’u Rwanda, i Luanda muri Angola ku wa 21 Kanama.
Umwanzuro wavugaga ko ibihugu byombi ""byemeranyije guhagarika icengezamatwara iryo ari ryo ryose ribangamiye kimwe muri ibi bihugu, ryaba irinyuzwa mu bitangazamakuru byemewe cyangwa imbuga nkoranyambaga.""
Ambasade y’u Rwanda muri Uganda nayo yavuze ko gukwiza amakuru nk’aya “bigomba guhagarara”, kuko “amasezerano ya Luanda adashobora gushyirwa mu bikorwa hakiri icengezamatwara nk’iri.”
Fake news @newvisionwire!
This is the kind of lies and negative propaganda that the Ad Hoc Commission of the #Luanda Memorandum of Understanding between #Rwanda and #Uganda committed to stop! https://t.co/wYTgPz4PzR
— Amb. Olivier Nduhungirehe (@onduhungirehe) September 28, 2019
Fake news @newvisionwire @rkabushenga
The Ad Hoc Commission of the #Luanda Memorandum of Understanding between #Rwanda and #Uganda can not be implemented with such negative propaganda, it must stop. pic.twitter.com/4e1G9porja
— Rwanda in Uganda (@RwandainUganda) September 28, 2019
",https://m.igihe.com/politiki/article/besigye-yahakanye-ibyo-guhura-na-perezida-kagame-anavuga-ku-bibazo-by-u-rwanda,Politics
U Rwanda rwasabye Uganda guhindura itariki y’ibiganiro ku mubano w’ibihugu byombi,"Guverinoma y’u Rwanda yandikiye iya Uganda iyisaba ko ibiganiro ku iyubahirizwa ry’amasezerabo yashyiriweho umukono i Luanda muri Angola byagombaga kubera i Kampala muri Uganda ku wa 18 uku kwezi bisubikwa.
Guverinoma y’u Rwanda yandikiye iya Uganda iyisaba ko ibiganiro ku iyubahirizwa ry’amasezerabo yashyiriweho umukono i Luanda muri Angola byagombaga kubera i Kampala muri Uganda ku wa 18 uku kwezi bisubikwa.
Ibaruwa isaba isubikwa ry’ibi biganiro byagombaga kuba ku nshuro ya kabiri nyuma y’ibiheruka kubera i Kigali ku wa 16 Nzeri, yatanzwe na Ambasade y’u Rwanda muri iki gihugu kuri uyu wa Kane.
Ni inama ya kabiri irimo gutegurwa ya komisiyo ihuriweho y’u Rwanda na Uganda yashyizweho n’amasezerano hagati ya Perezida Paul Kagame na Yoweri Museveni basinyiye i Luanda muri Angola, ku wa 21 Kanama, agamije guhosha ubwumvikane buke bumaze iminsi hagati y’ibihugu byombi.
Umunyamabanga wa Leta muri Minisiteri y’Ububanyi n’Amahanga, Amb. Nduhungirehe Olivier, yabwiye IGIHE ko u Rwanda rwandikiye Uganda rusaba ko ibiganiro byari biteganyijwe ku wa mbere w’icyumweru gitaha bisubikwa kubera ko abari kuzaruhagarira bafite izindi nshingano bazaba barimo.
Ati “Twasabye ko iyi nama isubikwa kubera ko bamwe mu bagize itsinda ryacu bagombaga kujya Kampala [mu biganiro] batari kuboneka kubera izindi nshingano bafite.”
Amb. Nduhungirehe utavuze byinshi kuri izo nshingano, yavuze ko ibaruwa imenyesha izo mpinduka u Rwanda rwayohereje mu gitindo cyo ku wa 14 Ugushyingo, runasaba Uganda yari kuzakira abazitabira kurumenyesha indi tariki ikaganirwaho.
Ati “Twanasabye Guverinoma ya Uganda kutumenyesha indi tariki twakumvikanaho kugira ngo iyo nama iterane. Twabandikiye ejo mu gitondo, turacyategereje.”
Umuvugizi wa Guverinoma, Ofwono Opondo, yanditse kuri Twitter yemeza ko babimenyeshejwe kandi ‘u Rwanda nirwo rwasabye ko bisubikwa, itariki nshya izatangazwa’.
Izi mpinduka zibaye nyuma y’uko ubutumire Uganda yaheruka guha u Rwanda kuri iyi nama yifuzaga ko iba ku wa 13 Ugushyingo bwabanje gutangazwa n’ikinyamakuru Chimpreports cyo muri Uganda u Rwanda rutaramenyeshwa, ibintu Amb. Nduhungirehe yavuze ko bitangaje.
Icyo gihe yanditse kuri Twitter ati “Biratangaje kumenyera ibi mu binyamakuru byo muri Uganda. Ntabwo u Rwanda rwigeze ruganirizwa ku itariki iyo ari yo yose, kandi yaba Minisiteri y’Ububanyi n’Amahanga y’u Rwanda cyangwa Ambasade y’u Rwanda muri Uganda, nta wakiriye ubwo butumire.”
Ibibazo hagati y’ibihugu byombi byafashe indi ntera ubwo mu myaka ibiri ishize Abanyarwanda batangiye gufatirwa muri Uganda bagakorerwa iyicarubozo, abandi bagafungwa mu buryo bunyuranyije n’amategeko, bashinjwa kuba intasi z’u Rwanda.
Icyo kibazo cyiyongereyeho kubangamira ubucuruzi bw’Abanyarwanda muri Uganda, ndetse Uganda ishinjwa gutera inkunga imitwe yitwaje intwaro igamije guhungabanya umutekano w’u Rwanda. Ni impamvu zatumye u Rwanda rugira inama abaturage barwo yo ""kutajya muri Uganda.""
Mu nama ya mbere, u Rwanda rwahaye Uganda urutonde rw’Abanyarwanda bafungiwe muri icyo gihugu, yemera kugenzura ayo makuru hagamijwe ko abari kuri urwo rutonde banyuzwa mu nzira zigenwa n’ubutabera, no kurekura abo bizagaragara ko nta bimenyetso bihari cyangwa ibyaha bakurikiranwaho.
Ibiganiro bitegerejwe kubera muri Uganda bizibanda ku kureba niba ibyaganiriweho mu nama ya mbere birimo kubahirizwa uko bikwiye.
",https://m.igihe.com/politiki/article/u-rwanda-rwasabye-uganda-guhindura-itariki-y-ibiganiro-ku-mubano-w-ibihugu,Politics
"Minisiteri eshanu, Perezida w’imitwe yombi y’Inteko: Biruta, Umunyapolitiki wadomye mu mfuruka zose","22 na 23, niyo mibare y’ingenzi isobanura urugendo rwa Dr Vincent Biruta muri politiki y’u Rwanda. Ni we muntu umaze igihe kinini muri Guverinoma y’u Rwanda kurusha abandi bose bayirimo uyu munsi kuko yayinjiyemo bwa mbere mu 1997 nka Minisitiri w’Ubuzima, bisobanuye ko amaze imyaka 22 ayikandagiyemo ndetse ni Minisitiri w’Ububanyi n’Amahanga wa 23 w’u Rwanda kuva rwabona ubwigenge.
22 na 23, niyo mibare y’ingenzi isobanura urugendo rwa Dr Vincent Biruta muri politiki y’u Rwanda. Ni we muntu umaze igihe kinini muri Guverinoma y’u Rwanda kurusha abandi bose bayirimo uyu munsi kuko yayinjiyemo bwa mbere mu 1997 nka Minisitiri w’Ubuzima, bisobanuye ko amaze imyaka 22 ayikandagiyemo ndetse ni Minisitiri w’Ububanyi n’Amahanga wa 23 w’u Rwanda kuva rwabona ubwigenge.
Ni umwe mu bagabo bayoboye mu nzego zitandukanye kandi zikomeye mu gihugu, kuko usibye kuba Minisitiri, yicaye mu mwanya wa kabiri ukomeye mu gihugu, aho yari Perezida wa Sena mu gihe cy’imyaka umunani.
Ni umugabo wubatse amateka kuva kera, kuko yize ibijyanye n’ubuganga ndetse abikora mu bihe u Rwanda rwari rukomerewe, aho yatanze umusanzu ukomeye mu kuvura Ingabo za RPA zari muri CND mu gihe we n’umuryango we bari bahahungiye.
Afite ubunararibonye muri politiki y’u Rwanda
Dr Biruta usanzwe ari Perezida w’ishyaka rya PSD, amaze kuyobora Minisiteri eshanu kandi zifite inshingano zitandukanye, ndetse zinahabanye gusa zihuriye ku kubaka u Rwanda.
Kuva mu 1997 kugera mu 1999, yinjiye muri Guverinoma nka Minisitiri w’Ubuzima, nyuma yaho amara umwaka umwe [kugera mu 2000] ari Minisitiri w’Imirimo rusange, gutwara abantu n’itumanaho.
Yayoboye kandi Inteko Ishinga Amategeko mu gihe cy’inzibacyuho mu myaka itatu hagati ya 2000 na 2003, aho yavuye aba Perezida wa Sena kugera mu 2011.
Mu Ukuboza 2011, yagizwe Minisitiri w’Uburezi kugeza muri Nyakanga 2014, nyuma yaho agirwa Minisitiri w’Umutungo Kamere yaje guhindurwa Minisiteri y’Ibidukikije kugera ku wa Kane Ugushyingo 2019 ubwo yagirwaga Minisitiri w’Ububanyi n’Amahanga.
Yahise aba Minisitiri wa 23 uyoboye Minisiteri y’Ububanyi n’Amahanga kuva u Rwanda rwabona ubwigenge, n’uwa 10 nyuma ya Jenoside yakorewe Abatutsi.
Ni umwe muri 14 bayoboye iyi Minisiteri batarigeze baba aba Ambasaderi b’u Rwanda n’uwa cyenda uyiyoboye yarabaye umuyobozi w’izindi minisiteri.
Avuga neza indimi mpuzamahanga
Kimwe mu by’ingenzi mu kuyobora iyi Minisiteri, ni ukuba uyihabwa agomba kuba azi nibura indimi ebyiri mpuzamahanga zikoreshwa cyane mu bubanyi n’amahanga, ari zo Igifaransa n’Icyongereza.
Izi ndimi zikenewe mu ruhando mpuzamahanga, hafatiwe ku miryango u Rwanda rubarizwamo, runafitemo inshingano.
Biruta waminuje mu bijyanye n’ubuganga muri Université Libre de Bruxelles, avuga neza Igifaransa hamwe n’Icyongereza, bimugira umugabo ushoboye kuri iyi ngingo.
Yanditse izina ku rwego mpuzamahanga
Inama mpuzamahanga nyinshi zigamije kwiga ku bijyanye no kubungabunga ibidukikije zabaye kuva mu 2014, Dr Biruta yarazitabiriye ahagarariye u Rwanda, akanatangamo ibitekerezo bifatika.
Ni ibintu byatumye amenyekana cyane bijyanye na gahunda u Rwanda rwimakaje yo kurengera ibidukikije, binyuze mu guca ibikoresho bya pulasitiki n’ibindi bifitanye isano n’imyuka yangiza ikirere.
Amasezerano mpuzamahanga yose u Rwanda rwasinyaga muri iyi ngeri, niwe wayashyiragaho umukono, akayobora n’inama nyinshi rwabaga rwahawe, urugero ni nk’ijyanye n’amasezerano ya Kigali [Kigali Amendment].
Ibi bituma ku ruhando mpuzamahanga izina rye ritumvikana nk’irishya mu matwi y’abandi bayobozi, kuko abenshi bagiye bamwumva kubera urugendo rw’u Rwanda rwo kurengera ibidukikije.
Urutonde rw’abaminisitiri 21 bayoboye MINAFFET mu nshuro 22
1. Rusingizandekwe Otto: 1961–1962
2. Habamenshi Callixte: 1962 - 1963
3. Amb. Mpakaniye Lazare: 1963–1965
4. Bagaragaza Thaddée: 1965–1969
5. Dr Nsanzimana Sylvestre: 1969–1971
6. Gashonga Deogratias: 1971–1972
7. Munyaneza Augustin: 1972–1973
8. Col. Nsekalije Aloys : 1973–1979
9. Amb. Ngarukiyintwali François : 1979–1989
10. Dr Bizimungu Casimir: 1989–1992
11. Ngulinzira Boniface: 1992–1993
12. Amb. Dr Gasana Anastase: 1993–1994
13. Bicamumpaka Jérôme : Mata 1994 – Nyakanga 1994
14. Amb. Dr Jean Marie Ndagijimana: Nyakanga 1994 – Ugushyingo 1994.
15. Amb. Dr Gasana Anastase: 1994 – 1999
16. Amb. Amri Sued: 1999 (Amezi make)
17. Dr. Iyamuremye Augustin: 1999-2000
18. Al Hajj Andre Habib Bumaya: 2000-2002
19. Amb. Dr Charles Muligande: 15 Ugushyingo 2002 – 08 Werurwe 2008
20. Amb. Rosemary Museminali: 08 Werurwe 2008 – 04 Ukuboza 2009
21. Louise Mushikiwabo: 04 Ukuboza 2009 – 18 Ukwakira 2018
22. Amb. Dr Richard Sezibera: Kuva ku wa 18 Ukwakira 2018 – 03 Ugushyingo 2019
23. Dr Vincent Biruta: 04 Ugushyingo 2019 -
",https://m.igihe.com/politiki/article/minisiteri-eshanu-perezida-w-imitwe-yombi-y-inteko-biruta-umunyapolitiki,Politics
Ni iki cyihishe inyuma y’ubugizi bwa nabi bwibasiye Abanyamulenge muri Congo?,"Mu mezi make ashize, mu misozi miremire ya Minembwe muri Kivu y’Amajyepfo muri Repubulika Iharanira Demokarasi ya Congo hubuye ubugizi bwa nabi bwibasiye abo mu bwoko bw’Abanyamulenge biganje mu batuye ako gace.
Mu mezi make ashize, mu misozi miremire ya Minembwe muri Kivu y’Amajyepfo muri Repubulika Iharanira Demokarasi ya Congo hubuye ubugizi bwa nabi bwibasiye abo mu bwoko bw’Abanyamulenge biganje mu batuye ako gace.
Ni ubugizi bwa nabi bukomoka ku bitero abaturage bagabwaho n’inyeshyamba bavuga ko ari iz’umutwe wa Mai Mai ziganjemo abanye-Congo biyita gakondo, bafata Abanyamulenge nk’abanyamahanga.
Ubutegetsi bwa Komini Minembwe muri Teritwari ya Fizi butangaza ko nibura abantu ibihumbi 70 bahungiye mu murwa mukuru w’iyo komini, mu gihe Umuryango w’Abibumbye utangaza ko ubariyemo n’abahungiye mu tundi duce no mu mahanga bose bagera ku bihumbi 200 kubera izo mvururu.
Ibitero bikabije byubuye muri Nzeri uyu mwaka, ubwo abarwanyi ba Mai Mai bahukaga mu Banyamulenge bakabasahura inka, amaduka ndetse inzu nyinshi zigatwikwa ari nako bica bagakomeretsa abandi.
Abategetsi bo mu Minembwe bavuga ko ababatera ari abo muri Mai Mai bo mu bwoko bw’abafulero, aba-Bembe, aba-Nyendu n’imitwe yitwaje intwaro y’abanyamahanga nka RED Tabara, na FNL yo mu Burundi .
Ni ibitero bikomeje kugabwa ku Banyamulenge, mu gihe iruhande rwabo hari ibirindiro by’Ingabo za Congo (FARDC) n’iz’Umuryango w’Abibumbye zishinzwe kugarura amahoro mu burasirazuba bwa Congo (Monusco).
Burugumesitiri wa Komine Minembwe, Gadi Mukiza, aherutse kubwira BBC ko ukurikije uburyo baterwa ingabo za Leta zihari zirebera zikababwira ko nta mabwiriza zahawe yo kurwana, bifite ikindi bihishe.
Ati “Hari ibigaragaza ko bashyigikiwe kuko bafite amasasu atarangira, bafite umuriri utarangira.”
Mukiza yavuze ko imisozi myinshi yari ituweho n’Abanyamulenge isigayeho ubusa, imitungo yabo yaranyazwe n’inzu zabo ziratwikwa, bikaba byarahagaritse ubuzima bw’abaturage.
Ati “ Mu gasantere ka Minembwe niho hasigaye. Barahiga ahari umunyamulenge hose ngo bamwice, bamwangaze. Impunzi nazo zifite ibibazo byinshi. Dusigaranye isoko rimwe andi yarahagaze. Amashuri hirya ya centrre nta na hamwe biga. Amashuri menshi yarahiye andi yarasenyutse.”
Hari umutwe w’Abanyamulenge witwa Twirwaneho, wajyaga uhangana n’ingabo za Mai Mai n’abandi bashaka kubagabaho ibitero cyangwa kubasahura inka ariko Mukiza yavuze ko ubu nta mbaraga bafite kuko inyeshyamba za Mai Mai ziri kuza ku bwinshi kandi zikibasira abaturage badafite ibirwanisho.
Abatuye mu Minembwe bagiye bumvikana bavuga ko ingabo za Leta zanga ku batabara kuko ngo zisanga ari intambara y’amoko zitabona uko zinjiramo, nyamara abaturage bo bakavuga ko ibyo atari byo.
Umwe mu baturage yagize ati “Barwana abasirikare barebera, Mai Mai baraza bakabanyuramo bagatwika imihana iri imbere yabo n’inyuma yabo , bagafata inka bakazinyuza mu nkambi z’abo (abasirikare).”
Mukiza na we yemeje ko hafi y’ibiro bya Komine no mu bindi bice bya Minembwe hari ahari ibirindiro by’ingabo za Congo nyamara ngo ntacyo bakora ngo bahagarike ibitero bya Mai Mai.
Ati “N’aho bateye abasirikare babagayo bigasa nk’aho Mai Mai irushije ingufu ingabo za Leta, nibyo tutumva neza.”
Moise Nyarugabo, umudepite uturuka mu Minembwe yabwiye BBC ko ikibazo cy’ubwo bugizi bwa nabi bakibwiye abayobozi batandukanye barimo na Perezida Felix Tshisekedi bakabizeza kugikemura ariko nta cyakozwe.
Perezida Tshisekedi mu kwezi gushize ubwo yari mu ruzinduko mu Burasirazuba bw’igihugu yavuze ko yiteguye kuba yapfa ariko muri ako gace hakaboneka amahoro.
Nyarugabo yavuze ko ubwo bugizi bwa nabi bushobora kuba bushyigikiwe na bamwe mu bayobozi b’ingabo kuko hari ibyo Tshisekedi yategetse ko bikorwa ntibibe.
Ibyo abihera ku mutwe w’ingabo uba mu Minembwe Tshisekedi yari yasabye ko wasimburwa n’izo muri Bunia. Hashize iminsi mike izari mu Minembwe zaragiye zisiga ubugizi bwa nabi bwa Mai Mai bumeze nabi, zigenda izo muri Bunia zitaraza ngo kuko nazo zitari zakabonye abazisimbura.
Nyarugabo yagize ati “Nk’umukuru w’igihugu yatubwiye ko ababajwe n’ibyo bintu kandi ko agiye kugira icyo abikoraho ariko usanga abagomba kubishyira mu bikorwa ari bo bari mu mugambi wo gusenyera Abanyamulenge.”
Ubuyobozi bw’igisirikare cya Congo buherutse gukorana inama n’abagaba bakuru b’ingabo z’u Rwanda, u Burundi, na Uganda ngo bahuze imbaraga zigamije kurwanya imitwe yitwaje intwaro mu Burasirazuba bwa Congo.
Général Léon-Richard Kasonga, umuvugizi wa FARDC yavuze ko ubufasha bakeneye ku ngabo z’ibyo bihugu ari uguhanahana amakuru n’iperereza ubundi bakifasha ibikorwa byo kurwanya iyo mitwe.
Yagize ati “Dufite ubushobozi bwo kugaba ibitero , ntabwo twigeze dutumira ingabo z’amahanga ngo zize kudufasha ariko icyo dukorana ni uguhanahana amakuru n’iperereza. Turahamagarira inyeshyamba zose kurambika intwaro hasi kuko nyuma bizaba bibi.”
Burugumesitiri Mukiza yavuze ko ubuzima bw’Abanyamulenge bahungiye hafi ya komine buri mu kaga kuko nta bufasha bafite bwaba ubw’aho kuba, ibyo kurya, ubuvuzi, amashuri n’ibindi.
Yavuze ko banafite ubwoba kuko inyeshyamba za Mai Mai ziri mu birometero bitarenze umunani uturutse aho impunzi nyinshi ziri ku buryo isaha n’isaha bashobora guterwa nubwo ingabo za Leta ziri hafi aho.
Bamwe mu Banyamulenge bavuga ko mu kwezi gushize nibura inka zabo zisaga ibihumbi 26 zanyazwe n’aba Mai Mai.
Abaturage bavuga ko ubwo bugizi bwa nabi buri gukongezwa cyan en’imitwe yitwaje intwaro y’abanyamahanga iboneka muri ako gace.
Abantu batandukanye barimo abanyarwanda babinyujije ku mbuga nkoranyambaga bagiye bamaganye ubu bugizi bwa nabi, ahanini bugirwamo uruhare n’imitwe irimo n’iyiterabwoba nka FDLR na RNC igamije guhungabanya umutekano w’u Rwanda.
Abanyamulenge ni umuryango mugari w’abaturage babarizwa muri Repubulika Iharanira Demokarasi ya Congo hafi y’umupaka wayo n’u Burundi, Tanzania n’u Rwanda.
Ubwoko bw’Abanyamulenge bwiganje cyane mu Ntara ya Kivu y’Amajyepfo, hafi y’inkombe z’Ikiyaga cya Tanganyika gihuza u Burundi na Tanzania hamwe n’agace k’Amajyaruguru ashyira Uburasirazuba bwa Zambia.
Politiki ya Congo yakunze kugenda ibagaragura, rimwe bakitwa abanyamahanga ubundi bakitwa abaturage bemewe ari nabyo byakomeje gukongeza kutarebwa neza n’abandi baturage biyumva nka kavukire ba Congo.
Amafoto: Internet
",https://m.igihe.com/politiki/article/ni-iki-cyihishe-inyuma-y-ubugizi-bwa-nabi-bwibasiye-abanyamulenge-muri-congo,Politics
Icyo impuguke zivuga ku mahanga akomeje kwiyegereza Afurika,"Abakuru b’ibihugu na za Guverinoma za Afurika baherutse guhurira mu Mujyi wa Sochi mu Burusiya, mu nama yahuzaga iki gihugu n’Umugabane wa Afurika yiga ku mubano w’impande zombi muri iki gihe ndetse no kwagura ubutwererane muri politiki, ubukungu, tekiniki n’umuco.
Abakuru b’ibihugu na za Guverinoma za Afurika baherutse guhurira mu Mujyi wa Sochi mu Burusiya, mu nama yahuzaga iki gihugu n’Umugabane wa Afurika yiga ku mubano w’impande zombi muri iki gihe ndetse no kwagura ubutwererane muri politiki, ubukungu, tekiniki n’umuco.
Iyi nama y’iminsi ibiri yabaye nyuma y’izindi zimaze kumenyererwa zirimo izihuza Umugabane wa Afurika n’Ubumwe bw’i Burayi, Afurika n’u Bufaransa, Afurika n’u Buhinde, Afurika n’u Bushinwa, Afurika n’ibindi bihugu by’ibihangange nka Leta Zunze Ubumwe za Amerika.
Umuntu yakwibaza icyo bivuze n’icyo bimaze kuba muri iyi myaka Umugabane wa Afurika uhanzwe amaso n’ibihugu by’ibihangange biharanira kuyobora Isi aho bidasiba guhamagaza abakuru b’ibihugu bya Afurika mu nama ziba zigamije kwiga ku mubano wihariye n’ubuhahirane hagati yabyo na Afurika.
Uburyo ibihugu by’i Burayi na Amerika bikomeje gushaka kwiyegereza Afurika ni imwe mu ngingo zaganiriweho mu kiganiro Isi ya None cyo kuri Radio Rwanda cyari cyatumiwemo impuguke mu miterere y’Isi na politiki mpuzamahanga zirimo Senateri Dr Havugimana Emmanuel, Alex Nizeyimana na Emery Nzirabatinya.
Senateri Dr Havugimana yavuze ko umutungo kamere hirya no hino ku Isi, uri kugenda ukendera aho usigaye ari muri Afurika ku buryo usanga hari ibihugu bimwe na bimwe nka Repubulika Iharanira Demokarasi ya Congo ifite amabuye y’agaciro, za Centrafrique, Guinée n’ahandi.
Kuki u Burusiya?
Kuva mu 2015, u Burusiya bwatangiye gusinyana amasezerano y’imikoranire n’ibihugu bya Afurika, aho bwasinye ajyanye n’ibya gisirikare n’ibihugu 21 ndetse mu myaka icumi ishize ubuhahirane hagati yabwo n’uyu mugabane bwavuye kuri miliyari 5.7 z’amadolari bugera kuri 20.4 z’amadolari mu 2018.
Nzirabatinya Emery yavuze ko mu myaka 20 ishize Perezida w’u Burusiya, Perezida Vladimir Putin, yasuye Afurika yo munsi y’Ubutayu bwa Sahara inshuro eshatu gusa nabwo yageraga muri Afurika y’Epfo.
Yakomeje agira ati “Muri izo nshuro eshatu aho yagiye ni mu gihugu kimwe gusa nabwo ku nyungu zigaragara, ahantu yibanze ahanini byari Afurika y’Amajyaruguru yari yaragiye muri Algeria na za Misiri. Aho umuntu yareba impamvu yabyo, ni ubukungu kamere.”
Mu 2018, nibwo Minisitiri w’Ububanyi n’Amahanga w’u Burusiya, Sergey Lavrov, yatangiye kugendera ibihugu byo munsi y’Ubutayu bwa Sahara ndetse aza no kugera mu Rwanda muri Kamena.
Nzirabatinya yavuze ko “bageze aho bikorera isuzuma basanga Abashinwa barabirangije kare, Abanyaburayi barabibonye kare, nk’ubu tuzi neza ko mu ntangiro za 2020, igihugu cy’u Bwongereza kizakorana inama na Afurika.”
Afurika ni umugeni uri kureshywa
Muri iki kinyejana cya 21, ibihugu bikomeye ku Isi, biri gushakira isoko muri Afurika. Nk’u Burusiya nicyo gihugu cya mbere gitanga ingano nyinshi ku Isi ariko nabwo hari ibyo budafite birimo n’ikawa n’ibindi biboneka muri Afurika gusa.
Nzirabatinya yagize ati “Ibyo bituma mvuga iki rero? Afurika ni umugeni mwiza warezwe neza uri kureshywa n’abasore bafite ifaranga. Ni ukuvuga ngo aba bantu bari kuza bakoze ubushakashatsi bwimbitse bazi ibyo dufite twe tutabizi ariko nabo badafite iwabo.”
Abahanga bavuga ko u Burusiya bushaka isoko muri Afurika ry’ibintu bitatu by’ingenzi aribyo ubuhanga bwa gisirikare n’ibikoresho kandi ibihugu byose byo ku Isi usanga bikeneye ubwirinzi.
Ikindi ni uguhagarara ku cyo bashaka bakakinambaho kandi iki gihugu cyateye imbere mu rwego rw’ingufu zaba izikomoka ku mashanyarazi n’amazi, ibi ariko bikajyana n’inganda zateye imbere.
Ubwo yatangizaga iyi nama ihuza Afurika n’u Burusiya, Perezida Vladimir Putin yabwiye abayobozi bitabiriye ko yifuza gukuba kabiri ubucuruzi u Burusiya bwakoreraga muri Afurika.
Yavuze ko icyifuzo cye ari uko u Burusiya bugirana umubano mwiza na Afurika ushingiye ku bwubahane, bitandukanye n’ibihugu by’i Burayi ashinja gukoresha igitugu n’iterabwoba kuri Afurika.
Kugeza ubu u Burusiya bufitanye umubano mu bya gisirikare n’ibihugu bisaga 30 bya Afurika.
",https://m.igihe.com/politiki/article/icyo-impuguke-zivuga-ku-mahanga-akomeje-kwiyegereza-afurika,Politics
Hong Kong yatangiye ibiganiro biganisha ku ishoramari ryayo mu Rwanda,"Inama y’iterambere ry’ubucuruzi muri Hong Kong yatangiye ibiganiro n’Urugaga rw’abikorera mu Rwanda (PSF) bigamije kureba uburyo Abanyarwanda bakorana ubucuruzi na Hong Kong mu buryo bworoshye.
Inama y’iterambere ry’ubucuruzi muri Hong Kong yatangiye ibiganiro n’Urugaga rw’abikorera mu Rwanda (PSF) bigamije kureba uburyo Abanyarwanda bakorana ubucuruzi na Hong Kong mu buryo bworoshye.
Ubwo bucuruzi bwitezweho korohereza inganda zo mu Rwanda gukurayo ibicuruzwa.
Umuyobozi mukuru ushinzwe ibikorwa muri PSF, Faustin Karasira, yavuze ko ibiganiro na Hong Kong bigamije kureba imikoranire n’u Rwanda harebwa uburyo abanyarwanda bakorana ubucuruzi na Hong Kong mu buryo bworoshye.
Hakazababo no gutumiza ibicuruzwa bizafasha inganda z’u Rwanda muri gahunda ya ‘Made in Rwanda’.
Ati “Mu mikoranire harimo kohereza ibintu hariya cyangwa mu gutumiza ibintu bikenewe hano cyane cyane bidufasha gutuma inganda zikora muri gahunda ya ‘Made in Rwanda’.”
Karasira yavuze ko mu mwaka utaha hari abashoramari mu nzego zitandukanye bagera kuri 200 bo muri Hong Kong bazitabira ibikorwa bizategurwa na PSF i Kigali, bizabahuza n’Abanyarwanda mu nzego zitandukanye bazashoramo imari.
Ati “Abo ngabo nibaza hano bizabafasha kureba ishoramari riri mu gihugu, ndetse n’ukuntu bakorana n’abandi bafatanyabikorwa hano mu Rwanda.”
Ku ruhande rwa Hong Kong, ngo gukorera mu Rwanda bizabafasha kugera mu bindi bihugu byo mu Karere k’a Afurika y’Iburasirazuba mu buryo bworoshye.
Hong kong isanzwe izwiho ubucuruzi bukomeye mu bijyanye n’ibiribwa ndetse n’ibinyobwa, ndetse igira imurikabikorwa mu bihugu bitandukanye. Mu biganiro irimo na PSF harimo no kuba imurikabikorwa nk’iryo ryazabera mu Rwanda.
Inama y’iterambere ry’ubucuruzi muri Hong Kong yashinzwe mu 1996 igamije guteza imbere ubucuruzi bwa Hong Kong n’ibigo byaho mu mahanga.
Daniel Lam ushinzwe ibikorwa bya Hong Kong mu burasirazuba bwo hagati no muri Afurika, yavuze ko u Rwanda ari isoko ryiza muri Afurika agendeye ku bukungu bwarwo mu myaka itanu ishize.
Ati “U Rwanda ni isoko ry’ingenzi muri Afurika. Tubona ari ngombwa guteza imbere ubufatanye mu by’ubukungu na Hong Kong.""
Umujyanama mu by’ubukungu muri ambasade ya Repubulika y’abaturage y’u Bushinwa mu Rwanda, Wang Jiaxin, yatangaje ko Hong Kong ari agace ko mu Bushinwa gafite ubukungu buteye imbere bitewe n’aho gaherereye.
Ati “Ndatekereza ko u Rwanda n’u Bushinwa bizaganira ukuntu imishinga mito n’icirirtse yaterwa inkunga kandi Hong Kong ni igihugu gifite ubunararibonye ku buryo bwo guteza imbere iyo mishinga, ni kimwe mu byo u Rwanda rwaganira na Hong Kong.”
Hong Kong ni igice cy’igihugu cy’u Bushinwa gifite imiyoborere yihariye, ntabwo ari igihugu cyigenga nubwo mu buzima bwayo ikora ibikorwa bya buri munsi nk’igihugu cyigenga.
Raporo y’umuryango w’ubukungu ku Isi yo mu 2018 yerekana ko Hong Kong ari iya kabiri mu kugira ibikorwa remezo. Ni iya karindwi mu bihugu bifite ubucuruzi bwagutse, ikaba ku mwanya wa munani mu bohereza ibicuruzwa byinshi mu mahanga.
Hong kong niyo icururuza ibiryo na divayi nyinshi ku mugabane wa Aziya, ikagira ubwato bunini bwa kane ku isi butwara ibicuruzwa. Mu 2018 yabashije kwinjiza miliyari $1000 zavuye mu bucuruzi.
Amafoto: Dushimimana Ami Pacifique
",https://m.igihe.com/politiki/amakuru/article/hong-kong-yatangiye-ibiganiro-biganisha-ku-ishoramari-ryayo-mu-rwanda,Politics
"Bombori bombori irakomeje muri RNC, uwari Umuvugizi wayo yeguye","Jean Paul Turayishimye wari Umuvugizi w’Umutwe w’iterabwoba ""RNC"" yeguye ku mwanya we nyuma y’iminsi ishize n’ubundi uvugwamo ibibazo, cyane icy’iburirwa irengero rya Ben Rutabana, umwe mu bayoboke bawo.
Jean Paul Turayishimye wari Umuvugizi w’Umutwe w’iterabwoba ""RNC"" yeguye ku mwanya we nyuma y’iminsi ishize n’ubundi uvugwamo ibibazo, cyane icy’iburirwa irengero rya Ben Rutabana, umwe mu bayoboke bawo.
Ubwegure bwa Turayishimye bwatangajwe na Gervais Condo usanzwe ari Umunyamabanga Mukuru wa RNC mu nyandiko yashyize ahagaragara ku wa 24 Ukwakira 2019. Nta mpamvu n’imwe yigeze itangazwa y’icyaba cyatumye ava kuri iyi mirimo, byatumye benshi mu basesenguzi mu bya politiki bemeza ko ""muri RNC bombori bombori ikomeje guca ibintu"".
Jean Paul Turayishimiye utuye i Boston muri Leta Zunze Ubumwe z’Amerika bivugwa ko ari we cyegera cya hafi cya Kayumba Nyamwasa, Umuyobozi Mukuru wa RNC utuye muri Afurika y’Epfo aho yahungiye ubutabera.
Afite uruhushya rwa burundu rwo gutura muri Amerika, ni umwe mu bikomerezwa bya RNC akaba umucurabwenge w’uwo mutwe haba mu migambi yo gutegura ibitero, muri make azwi nk’umuyobozi ukuriye ubutasi.
Ni umwe mu bacurabwenge w’ibitero bya grenade byibasiye Kigali mu 2010
Turayishimiye avugwaho kuba umwe mu bacurabwenge b’ibitero bya gerenade byahitanye inzirakarengane ndetse no kuba mu migambi mibisha igamije kwibasira u Rwanda.
Byagaragaye neza ubwo Nshimiyimana Joseph uzwi nka Camarade yagezwaga mu rukiko akurikiranyweho uruhare mu bitero bya grenade byagabwe mu isoko rya Kicukiro tariki 13 Nzeri 2013. Icyo gitero cyahitanye abantu babiri, batandatu barakomereka.
Nshimiyimana icyo gihe yivugiye ko yinjijwe muri ibyo bikorwa na Jean Paul Turayishimiye ndetse ko ari na we wamuhaye amabwiriza n’amafaranga yo kujya kugaba icyo gitero.
Jean Paul Turayishimiye ni na we wakoreshaga Joel Mutabazi n’abo bari bafatanyije barimo Caporal Kalisa mu mugambi wabo wapfubye wo guhitana Umukuru w’Igihugu.
Amakuru yemeza ko RNC yari yapanze kugaba igitero ku Mukuru w’Igihugu mu matora ya 2017 hagamijwe ‘guhungabanya abantu mu mutwe’. Icyo gikorwa ngo cyagombaga kujyana no kwangiza bimwe mu bikorwa remezo bikomeye ku buryo byari kugaragara ko Guverinoma itakibashije kugenzura igihugu.
Bivugwa kandi ko Turayishimiye yari yategetse ibyitso bya RNC i Kigali kumukusanyiriza amakuru yose ku bikorwaremezo nk’ibiraro n’ahandi muri Kigali kugira ngo bizagabirweho igitero rimwe, bituritswe mu gihe cy’amatora ya 2017.
Ngo imyitozo yo kugaba ibi bitero yagombaga kubera muri kimwe mu bihugu bituranyi by’u Rwanda. Mu myitozo hagomba kwigishwa uburyo bwo kugaba ibitero ukoresheje ibiturika.
Zimwe mu nyandiko z’inkiko ku manza zaciriwe i Kigali zigaragaza ko akazi ko gushaka abazatera za grenade kari kashinzwe uwitwa Patrick Rukundo, wahoze anakorera umutwe wa FDLR na RNC i Kampala.
Yifashishije kuba aba i Kampala hazwi nko mu ndiri y’abakozi ba RNC, Rukundo yahakoreraga yubaka agatsiko k’ibyitso bya RNC biri mu Rwanda.
Bivugwa ko ibitero mu matora ya Perezida byagombaga kugabwa mu byiciro bibiri. Icya mbere kwari ugushwanyaguza ibikorwa remezo bigateza akavuyo. Ibyo byari guha urwaho icyiciro cya kabiri. Ubwo nibwo abandi bantu bari kujya gukwirakwiza inyandiko ziriho ibihuha “Tracts” kugira ngo bakomeze guteza imidugararo, ubuyobozi bugaragare ko bwananiwe.
Turayishimye yagarutsweho mu rubanza rw’abo kwa Rwigara
Turayishimye Jean Paul yavuzwe mu rubanza rw’abo kwa Rwigara, aho Perezida w’Urukiko Rukuru yanamuhamagaje we na Thabita Gwiza, Mukangarambe Xaverine, Mushayija Edmond bakunze kwita Sacyanwa.
Yeguye mu gihe Ben Rutabana usanzwe ari komiseri muri RNC ushinzwe kongera ubushobozi amaze ukwezi aburiwe irengero ubwo yari mu rugendo yatangiye ku wa 5 Nzeri 2019 muri Uganda. Umuryango we uri mu rungabangabo rwo kubura uyu mugabo kuva mu kwezi gushize ubwo yajyaga mu bikorwa by’uwo mutwe muri Uganda, ugashinja Kayumba Nyamwasa n’abandi bayobozi bawo kuba inyuma y’ibura rye.
Urugendo rwe muri Uganda rwavuzwe bwa mbere n’umuryango we mu ibaruwa yasakaye isaba ubuyobozi bwa RNC kumugarura mu muryango.
Uruvunganzoka rw’ibibazo byugarije RNC rwiyongeraho uburyo ingabo zayo zari ziteguye kugaba ibitero-shuma ku Rwanda zanyukanyukiwe mu mashyamba ya Congo Kinshasa n’ingabo za FARDC, benshi muri bo bahasiga ubuzima, abandi barahambirwa, bazanwa mu Rwanda kwitaba ubutabera.
Indi nkuru wasoma: Umwiryane, gucikamo ibice n’umuvumba w’amarira; ibyaranze imyaka 8 RNC imaze ishinzwe
",https://m.igihe.com/politiki/article/bombori-bombori-irakomeje-muri-rnc-uwari-umuvugizi-wayo-yeguye,Politics
"Tariki 24 Ukwakira, intangiriro y’indunduro ya Mobutu Sese Seko wa Zaïre","Intambara ya mbere ya Congo ni imwe mu ntambara zikomeye zabayeho mu mateka ya Afurika ndetse ijya initirirwa kuba Intambara nyafurika ya mbere y’Isi kubera uburemere bwayo. Tariki 24 Ukwakira 1996 nibwo yanzitse.
Intambara ya mbere ya Congo ni imwe mu ntambara zikomeye zabayeho mu mateka ya Afurika ndetse ijya initirirwa kuba Intambara nyafurika ya mbere y’Isi kubera uburemere bwayo. Tariki 24 Ukwakira 1996 nibwo yanzitse.
Ni intambara ikomeye kuko niyo yashyize iherezo ku butegetsi bw’umunyagitugu Mobutu Sese Seko wari umaze imyaka 32 ayoboye Zaïre nk’urugo rwe, kugeza ubwo hari bamwe bari baramufashe nk’Imana cyangwa se umuntu utazapfa, nawe akabyuririraho akiyita Umwami wa Zaïre
Imyaka 32 ku butegetsi bwa Mobutu yayimaze yishakira abanzi ari nabo bamurunduye, haba imbere mu gihugu no ku rwego mpuzamahanga.
Mu myaka ya 1990, ubukungu bwa Zaïre bwari aharindimuka , aho umuturage yabonaga nibura amadolari atagera kuri magana atatu ku mwaka, ugize imyaka 49 akiriho akaba ari umurame.
Muri iyo myaka kandi Mobutu yari ku gitutu mpuzamahanga, aho ibihugu bikomeye byifuzaga kandi bigashyigikira impinduka n’amaraso mashya mu buyobozi bw’ibihugu bya Afurika, byasaga n’ibiyobowe cyami nta jambo abaturage bafite.
Ibihugu nka Leta Zunze Ubumwe za Amerika n’u Bufaransa byashyigikiye Mobutu mu mizo ya mbere, byari bitangiye kumukuraho amaboko bimutegeka gukuraho ubutegetsi bw’ishyaka rimwe, akemera amashyaka menshi.
Igisirikare cya Zaïre (FAZ) nacyo cyari aharindimuka kuko imyitwarire mibi yari ikigeze kure ahanini kubera kudahembwa no kutagira ubuyobozi buhamye, byatumaga bahuka mu baturage gusahura, bikongera isura mbi ya Mobutu mu baturage.
Binavugwa ko ngo hari ubwo Mobutu yigeze kubaza abasirikare be uburyo bataka kudahembwa kandi yarabahaye imbunda!.
Jenoside yakorewe Abatutsi, imbarutso y’indunduro ya Mobutu

Nyuma y’uko Ingabo zari iza FPR Inkotanyi zihagarikiye Jenoside yakorewe abatutsi mu Rwanda, Interahamwe n’ingabo za Leta bayishyize mu bikorwa bahise bahungira mu burasirazuba bwa Zaïre, hafi y’imbibi z’u Rwanda.
Ubusanzwe amategeko mpuzamahanga ntabwo yemera ko impunzi zishyirwa hafi y’umupaka w’igihugu zahunze, nyamara izavuye mu Rwanda zo zahawe rugari, maze ingabo zahoze ari iza Leta y’u Rwanda yakoze Jenoside, abahoze mu butegetsi n’abandi batangira kwisuganyiriza ku butaka bwa Zaïre ya Mobutu ngo bagaruke kugaba ibitero kuri Leta nshya yari imaze kujyaho mu Rwanda.
Inkunga ikomeye yatangwaga ivuye muri Guverinoma ya Zaïre yari iyobowe na Mobutu Sese Seko.
U Rwanda rwamenyesheje imiryango mpuzamahanga icyo kibazo ibyima amatwi, rufata umwanzuro wo kwambuka muri Zaïre gusenya inkambi impunzi zisuganyirizagamo ngo zigabe ibitero mu Rwanda, banashishikariza impunzi zabyifuzaga gutaha kuza.
Uko kwinjira k’u Rwanda muri Zaïre kwahaye ingufu indi mitwe itaravugaga rumwe na Leta ya Mobutu, nibwo umutwe wa Alliance des forces démocratiques pour la libération du Congo (AFDL) wari uyobowe na Laurent-Désiré Kabila watangije ibitero bihereye mu Burasirazuba bwa Zaïre maze ukomeza ujya gufata ubutegetsi i Kinshasa.
Intambara yahise yanzika, AFDL ishyigikiwe n’u Rwanda na Uganda, Angola, Eritrea, Ethiopia, Zambia na Zimbabwe n’inyeshyamba nka SPLA yashakaga ubwigenge bwa Sudani y’Epfo.
Kubera ubukene, ruswa n’ubwirasi muri Guverinoma ya Mobutu, abaturage benshi bagiye ku ruhande rw’inyeshyamba biba impinduramatwara kurusha uko byari intambara.
Uruhande rwa Mobutu rwagerageje kwirwanaho rushyigikiwe na Sudani ndetse n’Inyeshyamba za UNITA zashakaga ubutegetsi muri Angola. Ni nabyo byatumye Angola ishyigikira uruhande rwashakaga gukuraho Mobutu dore ko yo yaninjiyemo nyuma.
Mobutu wari no mu bihe bibi arembejwe na kanseri, yahaye ibiraka abacanshuro benshi bo kumufasha gusubiza inyuma inyeshyamba n’abari bazishyigikiye ariko biba iby’ubusa kuko umunsi ku munsi barushagaho kwegera umurwa mukuru Kinshasa.
Kwinjira kwa Angola mu ntambara noneho kongereye ingufu uruhande rwa Kabila rwarwanyaga Mobutu, ku buryo bugaragara barusha ingabo za Leta imbaraga.
Mu mezi ya nyuma y’urugamba, ingabo za Mobutu ntizari zigiteye ikibazo inyeshyamba ahubwo ikibazo cyasigaye ari ibikorwa remezo bike nk’imihanda byorohereza inyeshyamba kugera i Kinshasa.
Tariki 16 Gicurasi 1997, Mobutu wasaga n’uwabuze epfo na ruguru, yahunze igihugu, bucya Laurent Desire Kabila n’ingabo ze batangaza ko bafashe igihugu bashyiraho Guverinoma nshya.
Mobutu yabanje guhungiro muri Togo, avayo ajya muri Maroc ari naho yaje kugwa nyuma y’amezi ane azize kanseri y’ubugabo bw’epfo (Prostate cancer) tariki 7 Nzeri 1997.
Kabila amaze kujya ku butegetsi, yahindutse u Rwanda atangira gukorana n’abasize bakoze Jenoside na we atangira kubafasha ngo bazagaruke gutera u Rwanda. Nibyo byagejeje ku ntambara ya kabiri ya Congo.
",https://m.igihe.com/politiki/amateka-y-isi/article/tariki-24-ukwakira-intangiriro-y-indunduro-ya-mobutu-sese-seko-wa-zaire,Politics
Depite Munyangeyo Théogène yagizwe umuvugizi w’Ihuriro ry’Imitwe ya Politiki mu Rwanda,"Ihuriro Nyunguranabitekerezo ry’Imitwe ya Politiki mu Rwanda ryatoye Depite Munyangeyo Théogène kuribera Umuvugizi naho Musanabaganwa Eugenie atorerwa kuba umuvugizi wungirije waryo.
Ihuriro Nyunguranabitekerezo ry’Imitwe ya Politiki mu Rwanda ryatoye Depite Munyangeyo Théogène kuribera Umuvugizi naho Musanabaganwa Eugenie atorerwa kuba umuvugizi wungirije waryo.
Aba bombi batowe kuri uyu wa 24 Ukwakira 2019, mu nama rusange y’iri huriro yabereye ku cyicaro cyaryo ku Kacyiru.
Depite Munyangeyo ubarizwa mu ishyaka riharanira Ukwishyira ukizana kwa buri muntu(PL) yamamajwe kuri uyu mwanya wenyine atorwa ku majwi 100%, asimbura Depite Mukabunani Christine wo mu ishyaka PS Imberakuri.
Umuvugizi wungirije, Musanabaganwa Eugenie ubarizwa mu Ishyaka rya PSP wasimbuye Depite Mukama Abbas. We yatowe ku majwi 37 mu gihe Mukantagara bari bahanganye yagize amajwi atandatu.
Nyuma yo gutorwa, Depite Munyangeyo yabashimiye icyizere bamugiriye. Ati “Gahunda y’ibikorwa mwarayigennye, igisigaye ni ugufatanya kugira ngo twuse ikivi cy’uyu mwaka w’ingengo y’imari. Igisigaye ni ubufatanye kugira ngo dukomeze twubake igihugu cyacu.”
Yakomeje agira ati “Ikirimo gikomeye ni ugukomeza kubaka ubumenyi bw’abagize imitwe ya Politiki yemewe mu Rwanda uko ar 11. Tuzanaguma kugirana ibiganiro na Minisiteri zitandukanye nk’ikijyanye n’uko igihugu cyacu gihagaze muri Politiki y’ububanyi n’amahanga.”
Depite Munyangeyo asanzwe ayobora Komisiyo y’abadepite y’Ubukungu n‘Ubucuruzi.
Umuvugizi ndetse n’umwungirije b’iri huriro batorerwa kuyobora manda y’amezi atandatu atongerwa.
",https://m.igihe.com/politiki/article/depite-munyangeyo-theogene-yagizwe-umuvugizi-w-ihuriro-ry-imitwe-ya-politiki-mu,Politics
U Rwanda rutegereje ubutumire bwa Uganda ku nama ya kabiri yiga ku masezerano ya Luanda,"Iminsi 30 yemeranyijwe nk’igihe kizategerezwa ngo hakorwe inama ya kabiri yiga ku masezerano yasinywe hagati y’u Rwanda na Uganda yamaze gushira, hategerejwe ubutumire buzatuma intumwa z’u Rwanda zijya i Kampala mu nama ya kabiri.
Iminsi 30 yemeranyijwe nk’igihe kizategerezwa ngo hakorwe inama ya kabiri yiga ku masezerano yasinywe hagati y’u Rwanda na Uganda yamaze gushira, hategerejwe ubutumire buzatuma intumwa z’u Rwanda zijya i Kampala mu nama ya kabiri.
Ni amasezerano yasinyiwe i Luanda muri Angola ku wa 21 Kanama hagati y’u Rwanda na Uganda, agamije guhosha ubwumvikane buke bumaze iminsi hagati y’ibihugu byombi.
Ku wa 16 Nzeri nibwo habaye inama ya mbere ya Komisiyo ihuriweho n’u Rwanda na Uganda, iteganywa n’amasezerano ya Luanda, yashyiriweho gucoca ibibazo bikomeje guteza umwuka mubi hagati y’ibi bihugu by’ibituranyi.
Iyi nama yabereye muri Minisiteri y’Ububanyi n’Amahanga y’u Rwanda yiga ku bibazo birimo ko Uganda icumbikira imitwe igamije kuruhungabanyiriza umutekano, gukorera iyicarubozo Abanyarwanda no kubangamira ubucuruzi bwarwo.
Itsinda ry’u Rwanda ryari riyobowe n’Umunyamabanga wa Leta muri Minisiteri y’Ububanyi n’amahanga, Nduhungirehe Olivier, Ambasaderi w’u Rwanda muri Uganda Maj General Frank Mugambage; Minisitiri w’ubutabera akaba n’Intumwa nkuru ya Leta, Johnston Busingye, Minisitiri w’ubutegetsi bw’igihugu, Prof Shyaka Anastase, Umunyamabanga Mukuru w’Urwego rw’igihugu rushinzwe Iperereza n’Umutekano, NISS, Major General Joseph Nzabamwita n’Umuyobozi Mukuru Ushinzwe Iperereza ryo hanze y’igihugu n’umutekano, Col Anaclet Kalibata.
Ni mu gihe ku ruhande rwa Uganda hari Minisitiri w’Ububanyi n’amahanga, Sam Kutesa, Minisitiri w’umutekano Gen. J.J Odongo Abu, Umuyobozi mu Biro bya Perezida Yoweri Museveni, Amb Joseph Ocwet, Intumwa nkuru ya Leta William Byaruhanga na Ambasaderi wa Uganda mu Rwanda Oliver Wonekha.
Mu myanzuro yayo harimo ko inama ikurikiraho yo kureba aho ishyirwa mu bikorwa ry’amasezerano rigeze, izaba nyuma y’iminsi 30 uhereye igihe inama ya mbere yabereye. Ubu iyo minsi imaze kurengaho ine, u Rwanda rutegereje ubutumire.
Nduhungirehe kuri iki Cyumweru yabwiye IGIHE ati ""Abanya-Uganda nibo bagomba gutanga ubutumire, twe ntabwo ari twe dutumira.”
Bijyanye n’imyanzuro yafatiwe mu nama yabereye i Kigali, Nduhungirehe avuga ""nta kintu gishya kirabaho"".
Mu nama ya mbere u Rwanda rwahaye Uganda urutonde rw’Abanyarwanda bafungiwe muri icyo gihugu, yemera kugenzura ayo makuru hagamijwe ko abari kuri urwo rutonde banyuzwa mu nzira zigenwa z’ubutabera, no kurekura abo bizagaragara ko nta bimenyetso bihari cyangwa ibyaha bakurikiranwaho.
Ubwo buryo kandi ngo ni nabwo byari byemeranyijwe ko bugomba gukoreshwa ku baturage b’ibihugu byombi.
Mu 2017 nibwo Abanyarwanda batangiye gufatwa bagakorerwa iyicarubozo, abandi bagafungwa mu buryo bunyuranyije n’amategeko, bashinjwa kuba intasi z’u Rwanda. Icyo kibazo cyanahuriranye n’uko ubucuruzi bw’Abanyarwanda muri Uganda bwari bukomeje kubangamirwa, ndetse Uganda igashinjwa gutera inkunga imitwe yitwaje intwaro igamije guhungabanya umutekano w’u Rwanda.
Ni impamvu zatumye u Rwanda rugira abaturage barwo inama yo ""kutajya muri Uganda.""
",https://m.igihe.com/politiki/amakuru/article/u-rwanda-rutegereje-ubutumire-bwa-uganda-ku-nama-ya-kabiri-yiga-ku-masezerano,Politics
U Bwongereza bwasabye EU kongererwa igihe mbere ya Brexit	,"Minisitiri w’Intebe w’u Bwongereza Boris Johnson, yandikiye Umuryango w’Ubumwe bw’u Burayi, EU, asaba ko igihugu cye cyongererwa igihe cyo kuva muri uyu muryango, mu gihe byari biteganyije ko itariki ntarengwa ari iya 31 Ukwakira uyu mwaka.
Minisitiri w’Intebe w’u Bwongereza Boris Johnson, yandikiye Umuryango w’Ubumwe bw’u Burayi, EU, asaba ko igihugu cye cyongererwa igihe cyo kuva muri uyu muryango, mu gihe byari biteganyije ko itariki ntarengwa ari iya 31 Ukwakira uyu mwaka.
Icyatunguranye ni uburyo Minisitiri w’Intebe Johnson yanze gushyira umukono we kuri iyo baruwa, ahubwo iherekezwa n’ibaruwa ya kabiri noneho yasinyeho, bwo avuga ko ku ruhande rwe bwite, kongera igihe byaba ari ikosa, nk’uko BBC yabitangaje.
Gusaba iki gihe Minisitiri w’Intebe Johnson yabikoreshejwe n’itegeko abadepite batoye muri Nzeri, ko agomba gusaba EU ko u Bwongereza bwagutse bwongererwa igihe cyo kwitegura kuva muri EU, igihe cyose itariki ya 19 Ukwakira yagera hataremezwa bizadusubirwaho amasezerano y’imikoranire yabwo na EU, cyangwa ngo habe hafashwe umwanzuro ko nta masezerano azabaho.
Iyo baruwa hari aho igira iti “U Bwongereza bwagutse bwifuza ko icyo gihe cyarangira ku wa 21 Mutarama 2020 saa tanu z’ijoro GMT. Mu gihe impande bireba zaba zimaze kwemeranya ku masezerano mbere y’iyo tariki, Guverinoma yifuza ko icyo gihe cyarangizwa mbere y’iyo tariki.”
Perezida wa Komisiyo ya EU, Donald Tusk yanditse kuri Twitter ko yakiriye ibaruwa y’ubwo busabe. Yavuze ko agiye kuvugisha abayobozi b’ibihugu bya EU, ku gisubizo gikwiye.
Ibaruwa ya Johnson ivuga ko Guverinoma y’icyo gihugu igiye guhita ikurikirana ko ibigize amasezerano u Bwongereza buheruka kwemeranyaho na EU, byahita bihindurwa umushinga w’itegeko rikanatorwa, kandi ko bigomba gukorwa mbere y’itariki 31 Ukwakira, u Bwongereza bukava muri EU nyuma y’ubusabe abaturage banyujije muri Kamarampaka mu 2016.
Johnson yaherukaga kuvuga ko azakora uko ashoboye kose u Bwongereza bukava muri EU bidasabye kongera kongererwa igihe, ku buryo ku bwe, yari yiteguye ko bwava muri uyu muryango nta n’amasezerano y’imikoranire yemejwe. Ni ibintu abadepite bakomeje kurwanya.
Bimwe mu by’ibanze Johnson yemeranyijeho na EU mu masezerano yo gutandukana kw’impande zombi, bijya gusa n’ibyo Theresa May yasimbuye yagezeho mu mwaka ushize, uretse impinduka zigaragara ku ikoreshwa ry’umupaka wa Ireland ya Ruguru.
Biteganywa ko u Bwongereza buzakomeza kugendera ku mategeko ya EU kugeza mu mpera za 2020 ndetse bishobora no kurengaho, kugira ngo ibikorwa by’ubucuruzi bihabwe umwanya uhagije wo kwitegura.
U Bwongereza kandi buzishyura nibura miliyari £33 yo gutandukana na EU, ndetse uburenganzira bw’abaturage ba EU baba mu Bwongereza cyangwa ubw’Abongereza bari muri EU, buzakomeza kubahirizwa.
Bimwe mu byahindutse ni ikoreshwa ry’umupaka Ireland ya Ruguru (iri mu Bwongereza bwagutse) ihuriraho na Repubulika ya Ireland (iri muri EU). Biteganywa ko nyuma ya Brexit, ari wo mupaka rukumbi uzaba uhuza u Bwongereza bwagutse na EU ukoresheje inzira y’ubutaka.
Uwo mupaka uzakomeza kugendera ku mategeko agenga isoko rusange rya EU; mu gihe Ireland ya Ruguru izakomeza kugendera ku mategeko y’u Bwongereza bwagutse agenga za gasutamo, ikazagenda ininjizwa mu masezerano yose y’ubucuruzi u Bwongereza buzasinya nyuma ya Brexit.
Biteganywa kandi ko komisiyo ihuriweho izemeza ibicuruzwa byemerewe kujya ku isoko rusange, u Bwongereza bukazajya bwakira imisoro yabyo mu izina rya EU.
",https://m.igihe.com/politiki/amakuru/article/u-bwongereza-bwasabye-eu-kongererwa-igihe-mbere-ya-brexit,Politics
Hahishuwe ko Ben Rutabana ari muri Uganda,"Amakuru mashya yagiye hanze, ahamya ko Ben Rutabana ari muri Uganda kuva mu gihe gishize kirenga ukwezi, nyuma yo kuburirwa irengero bigatuma umuryango we ukomeza gutabaza, ukanandika ibaruwa usaba RNC kumurekura cyangwa ukavuga ibyo umurega.
Amakuru mashya yagiye hanze, ahamya ko Ben Rutabana ari muri Uganda kuva mu gihe gishize kirenga ukwezi, nyuma yo kuburirwa irengero bigatuma umuryango we ukomeza gutabaza, ukanandika ibaruwa usaba RNC kumurekura cyangwa ukavuga ibyo umurega.
Ben Rutabana usanzwe ari komiseri muri RNC ushinzwe kongera ubushobozi, ari muri Uganda aho yatangiye urugendo rwe ku wa 5 Nzeri 2019.
Urugendo rwe muri Uganda rwavuzwe bwa mbere n’umuryango we mu ibaruwa yasakaye isaba ubuyobozi bwa RNC kumugarura mu muryango, ndetse umugore aza kujya kuri radio BBC yemeza ibiyikubiyemo.
Nk’uko The New Times yabitangaje, amakuru avuga ko ubwo Rutabana yageraga muri Uganda yakiriwe na Dr. Sam Ruvuma, umunyamuryango ukomeye muri RNC, n’abofisiye bo mu rwego rw’iperereza rwa gisirikare muri Uganda, CMI. Gusa ku wa 8 Nzeri 2018, umuryango wa Rutabana uvuga ko utongeye kuvugana nawe.
Mu kiganiro na BBC, Diane Rutabana yashimangiye ibyo we n’umuryango we banditse mu ibaruwa. Yavuze ko muramu wa Kayumba Nyamwasa, Frank Ntwari, usanzwe ari komiseri ushinzwe urubyiruko muri RNC, yari ateye inkeke umugabo we.
Mu kiganiro cyo ku itariki 7 Ukwakira 2019, Diane yagize ati “Ben yambwiye ko afitanye ibibazo bikomeye na Ntwari, kandi ko yari amufitiye impungenge.”
Ibaruwa yanditswe n’umuryango wa Rutabana igenewe “umuhuzabikorwa mukuru” wa RNC, Jerome Nayigiziki, igaragaza urugendo rwa Ben Rutabana guhera ava i Burayi. Ivuga ko yahagurutse ku wa Gatatu tariki 4 Nzeri 2019 n’indege ya Emirates, agana ku kibuga cy’indege cya Entebbe muri Uganda, ahagera ku wa 5 Nzeri 2019 nyuma yo guhagarara gato i Dubai.
Ikomeza ivuga ko “mbere yo guhaguruka, Rutabana yabwiye umugore we, umuryango n’inshuti ze za hafi ku mpungenge afite ku mutekano we kubera ukutemeranya” na Kayumba Nyamwasa na muramu we Frank Ntwari, nk’uko ibaruwa yanditswe n’umuryango ibivuga.
Byongeye, umuryango ushimangira ko urugendo rwa Rutabana “rwahuriranye” n’uko Ntwari yari muri Uganda. Amakuru ahamya koko ko Ntwali yari i Kampala hagati ya tariki 24 Kanama na 10 Nzeri.
Umugore wa Rutabana avuga ko bakomeje kuvugana kuri telefoni ubwo yageraga Entebbe, kuva kuri iyo tariki (5 Nzeri) kugeza ku wa 8 Nzeri, ubwo itumanaho ryahagararaga.
Uruzinduko rwa Rutabana muri Uganda ubwarwo si ikintu kidasanzwe. Ntabwo yari inshuro ya mbere Rutabana ushinzwe kongera ubushobozi muri RNC yari asuye Uganda, cyangwa ngo yakirwe n’abayobozi bagenzi be ba RNC n’ab’inzego z’iperereza rya gisirikare.
Ubwo bavaga Entebbe, uwo munsi banagiye i Mbarara, amakuru akemeza ko bahuye n’abayobozi ba RNC barimo Pasiteri Deo Nyirigira n’umuhungu we Felix Mwizerwa, bari kumwe na Ruvuma n’abakozi ba CMI bajyanye kwakira Rutabana ku kibuga cy’indege, i Entebbe. Aho hari na Maj. Fred Kasimoni Mushambo, ukuriye CMI i Mbarara.
Pasiteri Nyirigira n’umuhungu we Mwizerwa bakomeje kuba ku isonga mu bikorwa byo kwinjiza abarwanyi bashya muri RNC mu burengerazuba bwa Uganda, kandi bakorana bya hafi n’umuyobozi mukuru w’ibikorwa by’iterabwoba bya RNC, Kayumba Nyamwasa.
The New Times ivuga ko mu icukumbura yakoze, yamenye ko ubwo Rutabana yavuganaga n’umugore we, icyo gihe yakoreshaga telefoni ya Sam Ruvuma, bari i Mbarara. Ni mbere gato y’uko Rutabana atongera kuvugisha umuryango we. Byateje igishyika mu muryango we ubwo ibyumweru byashiraga nta jwi rye barongera kumva.
Amakuru ahuriza kukuba hashize igihe hari umwiryane muri RNC, hagashyirwa mu majwi agatsiko ka Nyamwasa kagizwe na we, umuvandimwe we Ntwari n’uwitwa Sande Mugisha, bahanganye na Rutabana. Amakuru ava ahantu hatandukanye agaragaza impamvu nyakuri zatumye Nyamwasa n’agatsiko ke muri RNC bijundika Rutabana.
Icya mbere, Rutabana yakomeje kutumva impamvu Nyamwasa akomeje kugira ubuyobozi bwa RNC nk’akazu k’umuryango we, n’uburyo “yari akomeje kwikubira ifatwa ry’ibyemezo byose.” Rutabana kandi yakomeje kwibaza impamvu Nyamwasa akomeje gushyira Ntwari na Sande Mugisha “mu bikorwa byose bikomeye bya RNC”, mu gihe mu maso ya Rutabana, ari “abana”.
Uwatanze amakuru yakomeje ati “Nyamwasa n’abahungu be banze cyane Rutabana, by’umwihariko kubera gukomeza kwibaza ku buryo Nyamwasa akoresha nabi umutungo ukwiye gufasha RNC nk’ishyaka.”
Hashize igihe Nyamwasa ashinjwa n’amatsinda atandukanye ya RNC binyuze kuri internet, kunyereza umutungo w’ishyaka ryabo. Bivugwa ko amafaranga ya RNC yaba akomeje kuyashora mu bikorwa bye bwite muri Pretoria, na Maputo muri Mozambique.
Ibintu byarushijeho kuba bibi hagati ya Rutabana n’agatsiko ka Nyamwasa. Uwo yaje gutera ubwoba Rutabana ko “azatabwa muri yombi umunsi yongeye gukandagiza ikirenge muri Uganda,” nk’uko ibaruwa y’umuryango we ibigaragaza.
Umugore wa Rutabana agaruka ku bintu byihariye mu kiganiro na BBC, kimwe no mu ibaruwa. Ati “Ntabwo iterabwoba ryabo bakirigira ibanga! Babivuga ku mugaragaro ntacyo bahisha.” Nubwo hari izo mpungenge zose, Rutabana yabirenzeho ajya muri Uganda.
Amakuru avuga ko yari akigendera ku cyizere cyo kuba yari amenyereye muri Uganda, kandi yafatwaga neza na Guverinoma y’icyo gihugu kimwe n’inzego z’umutekano zacyo, yibwira ko ibintu birakomeza kuba nk’ibisanzwe.
Ntabwo ari ibanga ko Kampala itera inkunga ibikorwa bya RNC. Harimo ubufasha mu kwinjiza abanyamuryango bashya bigizwemo uruhare na CMI cyangwa ISO (Urwego rw’iperereza ry’imbere mu gihugu); ndetse abayobozi ba RNC bakirizwa yombi mu gihugu, nka Charlotte Mukankusi, Eugene Gasana na Tribert Rujugiro.
Rutabana yari muri Uganda no muri Nzeri umwaka ushize nk”umushyitsi udasanzwe” w’umuyobozi wa ISO, Col. (Rtd) Kaka Bagyenda. Rutabana yahawe icyubahiro gihabwa umushyitsi w’icyubahiro w’igihugu, nk’uko amakuru abihamya. Su-Liyetona Jack Erasmus Nsangiranabo, umukozi wa ISO ni we wari ushinzwe kumwitaho.
Amakuru ajyanye n’urugendo avuga ko Rutabana yari muri Uganda ngo yirebere ibikorwa byo kwinjiza abarwanyi bashya mu bikorwa by’iterabwoba. Nta wundi utari Maj. Fred Kasimoni Mushambo, umuyobozi ushinzwe ubutasi muri Diviziyo ya kabiri ya UPDF muri Mbarara, ubwe wamufashe akamujyana gusura ibyo bikorwa, ngo ahure n’abakimara kwinjizwa muri RNC, abatere imbaraga anabashishikarize gukomeza gushaka abandi.
Mu bashinzwe iperereza muri Uganda RNC ifitemo ijambo rikomeye, nk’uko bigaragazwa n’urugero rwo mu Ukuboza 2017, ubwo polisi ya Uganda ahitwa Kikagati- ku mupaka wa Tanzania- yafataga abanyarwanda 46 bagenderaga ku mpapuro mpimbano.
Inzego zishinzwe abinjira n’abasohoka zagize amakenga ubwo itsinda rigari, riri mu modoka imwe, ryerekanye ibyangombwa rivuga ko bagiye mu Burundi mu bijyanye n’iyobokamana.
Mu gukomeza kubazwa, baje kwemera ko bagiye mu myitozo ya RNC mu nkambi za Minembwe muri Kivu y’amajyepfo, muri Repubulika ya Demokarasi ya Congo. Polisi ya Uganda yari itarinjira mu bikorwa byo kubangamira umutekano w’u Rwanda, inzego z’umutekano zisesengura icyo kibazo. Polisi yanzuye ko bagomba gutabwa muri yombi.
Nk’uko abakozi b’urwego rw’abinjira n’abasohoka babitangaje, polisi yavugaga ko bose bagomba gufatwa, ariko umuntu umwe byaje kumenyekana ko ari Captain Charles Byaruhanga ukorera CMI, aza kutabyumva kimwe n’abashinzwe umutekano. Yavugaga ko bakwiye kureka abo barwanyi bagakomeza.
Yaje kuvugira hejuru ati “Amategeko aturutse hejuru ni uko aba bantu bagomba kwemererwa gukomeza urugendo!”
Polisi yaratsimbaraye irabafata, kimwe na Dr Ruvuma wari wagerageje gucika. Byaje gutangazwa ko Ruvuma na Felix Mwizerwa aribo bashakishije abo bantu bafatanyije na CMI, babafasha kubona impapuro mpimbano z’inzira. Polisi yarabafunze ndetse ibakorera dosiye bashinjwa ibyaha by’iterabwoba.
Ruvuma yaje gufungirwa muri gereza ya Nalufenya. Nyamara nubwo abapolisi bakoraga akazi kabo, abantu bamwe mu nzego zo hejuru bari bahugiye mu kugatesha agaciro.
Umuyobozi wa CMI, Brig. Abel Kandiho ari nawe wakomeje gutanga “amategeko aturutse hejuru” yo kureka abo basore bagakomeza (hatitawe ku byangombwa by’ibihimbano), yari akomeje gukora ibishoboka ngo abafashwe bose barekurwe.
Kubijyanye na Ruvuma, byaje kujya ahabona ko “itegeko riturutse hejuru” ryatumye ahita arekurwa. Nyuma gato, abari bafashwe bose bararekuwe, bakomeza urugendo bagana i Minembwe.
Nta gushidikanya ko Rutabana ari muri Uganda: uburyo asanzwe ahasura, ubuhamya bw’umugore we n’uburyo bavuganye ari muri icyo gihugu n’uburyo yakiriwe n’abayobozi ba RNC barimo Sam Ruvuma n’abakozi ba CMI ku kibuga cy’indege n’i Mbarara.
Ndetse no kugerageza kujijisha kw’abayobozi ba RNC nka Gervais Condo, “umunyamabanga mukuru w’iri tsinda”, ubwabyo bigaragaza ko Rutabana ari muri Uganda.
Condo yagiye arya indimi, akavugira hejuru nta bisubizo afite ubwo radiyo BBC yamubazaga mu kiganiro bagiranye. Uwamubazaga ati “Uravuga ko utazi aho ari, ariko RNC yamwakiriye muri Uganda, hamwe n’abanya-Uganda?” Condo ntiyabihakanye. Ahubwo yakomezaga asubiramo ati “bamubonye mu karere.”
Kuba Rutabana ari muri Uganda ni ikindi kimenyetso cy’uburyo icyo gihugu gikomeje kurenga ku masezerano yasinyiwe i Luanda muri Angola hagati y’u Rwanda na Uganda, ateganya ibirimo ko impande zombi zigomba “guhagarika ibikorwa byose bihungabanya ikindi gihugu,”
",https://m.igihe.com/politiki/amakuru/article/hahishuwe-ko-ben-rutabana-ari-muri-uganda,Politics
Amashyushyu ni yose! Intebe enye muri Guverinoma zitegereje abazicazwamo,"Mu gihe cy’amezi macye ashize hari bamwe mu bayobozi muri guverinoma bagiye bahabwa indi myanya magingo aya batarasimburwa. Iyi myanya igera kuri ine ni ya yindi itajya ipiganirwa, yewe nta n’ibizamini abayishyirwamo babanza gukora, umwanzuro wa nyuma ufatwa na Perezida nyir’ubwite yabigiyeho inama na Minisitiri w’Intebe, bigatangazwa kenshi na kenshi mu buryo buba busa n’ubutunguranye. Kuri ubu amaso ahanzwe ku kumenya bene umugisha bazahabwa icyizere n’Umukuru w’Igihugu.
Mu gihe cy’amezi macye ashize hari bamwe mu bayobozi muri guverinoma bagiye bahabwa indi myanya magingo aya batarasimburwa. Iyi myanya igera kuri ine ni ya yindi itajya ipiganirwa, yewe nta n’ibizamini abayishyirwamo babanza gukora, umwanzuro wa nyuma ufatwa na Perezida nyir’ubwite yabigiyeho inama na Minisitiri w’Intebe, bigatangazwa kenshi na kenshi mu buryo buba busa n’ubutunguranye. Kuri ubu amaso ahanzwe ku kumenya bene umugisha bazahabwa icyizere n’Umukuru w’Igihugu.
Kuba hari imyanya ine yose muri guverinoma itegereje gushyirwamo abayobozi bashya, hanze aha amatsiko ni yose! Yaba ku baturage basanzwe, cyane bamwe baba bakurikiranira hafi politiki yo mu gihugu, byagera ku bakozi ba leta ndetse n’abandi biyumvamo ubushobozi bwo kuba babasha kwitwara neza muri iriya myanya ho bikaba akarusho.
Buri gihe iyo hategerejwe impinduka muri Guverinoma, buri wese ushoboye aba ategereje n’amatsiko menshi kumva ko izina rye ryaba riri mubo Umukuru w’Igihugu yaba yagiriye icyizere. Bamwe muri aba usanga basanzwe mu myanya ya leta ariko bahora bashakisha uko babona amanota meza, bityo bakaba bazamurwa mu ntera.
Abandi usanga ari bamwe baba bamaze igihe ku gatebe, mu bihe nk’ibi ugasanga barwaye ibicuro bikeka ko baba bari bugarurwe mu kazi, hari n’abandi baba batarigeze bakora muri leta ariko baba biyumvamo inyota yo gukorera igihugu mu myanya y’ubuyobozi nk’iriya, nabo ni benshi.
Ku bemeramana bayobotse amadini y’abanyamwuka bo biba ari ibindi bindi muri ibi bihe. Abo Pasiteri yahanuriye ko bazaba ba Minisitiri, Umunyamabanga wa Leta cyangwa Umunyamabanga Uhoraho muri minisiteri runaka baba biteguye kuririmba ya makorasi ya ‘Yari yarabitubwiye, yari yarabivuze’, iyo bitabaye kuri iyi nshuro, bitabaza izivuga ngo ‘bitinde bitebuke’ cyangwa za ‘ntibeshya’ ntiziba ziva mu kanwa.
Ubu ni ko bimeze rero kuko hari imyanya ine ikeneye abakozi muri Guverinoma. Abantu batekereza kuri aka kazi mu buryo bwinshi, yaba koko kujya gukorera igihugu muri iyi myanya yo hejuru cyangwa se kuryoherwa n’icyubahiro itanga n’ibijyana nacyo.
Hari uhita atangira kubara muri ubu buryo, akareba ibigenerwa abanyapolitiki bari mu cyiciro cya D mu bijyanye n’amikoro. Ku batabizi, icyiciro cya D kibarizwamo ba Minisitiri, Abanyamabanga ba Leta, abandi bagize Guverinoma, Umuyobozi w’Umujyi wa Kigali na ba Guverineri.
Abaminisitiri n’abandi bagize Guverinoma bashobora gushyirwaho na Perezida wa Repubulika bagenerwa buri wese umushahara mbumbe w’umurimo buri kwezi ungana na 2.534.861 Frw. Ubu wasanga hari abatangiye kuyatera imirwi, ibicuro byababanye byinshi mu biganza!
Bagenerwa kandi amafaranga y’icumbi angana na 500 000 Frw buri kwezi, ayo kwakira abashyitsi 300 000 Frw, itumanaho ryo mu biro 100 000 Frw.
Banagenerwa kandi internet ngendanwa ya 40 000 Frw buri kwezi, itumanaho rya telefoni ngendanwa 150 000 Frw n’amafaranga yo kugura ibikoresho byo mu nzu angana na 5 000 000 Frw atangwa rimwe, n’uburinzi.
Kera bwo banagenerwaga imodoka zimwe dukunze kwita V8 ariko ubu siko bikimeze kuko bahabwa inguzanyo bakazazishyura.
Ni nde uri bwinjizwe muri Minispoc, Minaloc, Mininfra na Migeprof?
Guverinoma y’u Rwanda muri iyi minsi ifite imyanya ine yari isanzwemo abakozi harimo batatu bo ku rwego rwa Minisitiri ariko batakirimo kubera izindi nshingano.
Aho harimo nka Minisitiri w’Umuco na Siporo aho Nyirasafari Espérance wari uri muri uyu mwanya yagizwe Umusenateri; Umunyamabanga wa Leta muri Minisiteri y’Ubutegetsi bw’Igihugu ushinzwe Imibereho Myiza y’Abaturage ugomba gusimbura Dr Alvera Mukabaramba nawe wagizwe Umusenateri.
Hari kandi Umunyamabanga wa Leta muri Minisiteri y’Ibikorwaremezo ushinzwe Gutwara Abantu n’Ibintu ugomba gusimbura Uwihanganye Jean de Dieu wagizwe Ambasaderi w’u Rwanda muri Singapore, n’Umunyamabanga Uhoraho muri Migeprof ugomba gusimbura Umutoni Gatsinzi Nadine watorewe kuba Umuyobozi wungirije w’Umujyi wa Kigali.
Iyi yose ni imyanya idahatanirwa kuko Umukuru w’Igihugu abigiriwemo inama na Minisitiri w’Intebe, areba ubushobozi bw’abanyarwanda bose, agahitamo umwe aha inshingano mu mwanya runaka.
Uretse ko nta n’uwakwirengagiza ko hari ubwo, bitewe n’icyerekezo igihugu gifite, hari igihe umwanya runaka udahita uhabwa umuyobozi, igihe bigaragara ko inshingano ze zishobora gukorwa n’izindi nzego kandi umuvuduko igihugu kiriho ntuhungabane.
Hari benshi baba bishyize mu myanya rero n’ababa bavugira mu matamatama bibaza uzicazwa muri iyo ntebe mu gihe kitazwi, abandi nabo bari kuhanya ngo barebe ko baterwa iteka.
Nubwo hatajya havugwa ibyagendeweho, icyerekezo cy’igihugu kirigaragaza. Perezida Kagame yavuze ko iyi manda izaba umwihariko ku rubyiruko, bikanakubitana n’uko u Rwanda rwimakaza ihame ry’uburinganire aho abagore badahezwa na mba; bisobanuye ko dushobora kubona iyi myanya yose ihawe nk’abagore tugakomeza kwesa imihigo.
Kuri ubu muri Guverinoma y’u Rwanda, Abaminisitiri b’abagore bari ku kigero cya 58%, ni icyerekezo gishimwa n’Isi.
Uburyo abayobozi bashyirwa mu myanya muri leta, akenshi biratungurana. Kugera ku munota wa nyuma usanga ari ibintu byakozwe mu bwiru ku buryo biba bizwi n’Umukuru w’Igihugu na Minisitiri w’Intebe, ibi ni nako bigenda mu gihe abayobozi bagiye gukurwa ku myanya.
Guverinoma y’uyu munsi yuzuyemo amasura mashya
Impinduka muri Guverinoma y’u Rwanda ni ibintu bimaze kumenyerwa, isaha iyo ariyo yose buri wese aba yiteze ko hashobora kumenyekana amakuru mashya amuvugaho ko yasimbuwe cyangwa se ko yahawe indi mirimo. Ni impinduka zitangazwa binyuze mu iteka rya Perezida wa Repubulika.
Nka Guverinoma yariho mu mpera za manda ya kabiri ya Perezida wa Repubulika mu 2017, ubu urebye amasura yabo, abenshi twamaze kubibagirwa mu ruhando rwa politiki kuko ubu basigaye bakora ibindi, abandi bayobotse iy’ishuri kugira ngo bakarishye ubwenge.
Batandatu, ni wo mubare w’abaminisitiri bari muri Guverinoma uyu munsi bari bayirimo mu mpera za manda ya Perezida Kagame mu 2017; naho 11 nibo ba Minisitiri batakiri muri Guverinoma Perezida Kagame yatangiranye iyi manda.
Barindwi bari abanyamabanga ba leta [manda ya Perezida Kagame itangira mu 2017] nabo ntibakiri muri iyi myanya, gusa muri bo babiri bazamuwe mu ntera bagirwa abaminisitiri. Batatu niwo mubare w’abavuye muri Guverinoma yatangajwe na Perezida wa Repubulika mu Ukwakira 2018 biyongeraho Umunyamabanga Uhoraho umwe wahinduriwe inshingano.
Nubwo ari imyanya ine itarimo abayobozi, nta kibujije ko n’abasanzwe bari muri Guverinoma harimo abashobora kuba basimburwa, yewe nta n’uzi isaha n’umunsi izi mpinduka zizabera, bizwi n’Umukuru w’Igihugu wenyine. Ku bafite ibicuro, amahirwe masa!
",https://m.igihe.com/politiki/article/amashyushyu-ni-yose-intebe-enye-muri-guverinoma-zitegereje-abazicazwamo,Politics
Rurageretse hagati y’umugore wa Ben Rutabana n’abayobozi ba RNC,"Umugore wa Ben Rutabana, Diane Rutabana, yatangiye kotsa igitutu abayobozi b’umutwe w’iterabwoba wa RNC, abasaba kumubwira mu maguru mashya aho umugabo we ari nyuma y’ukwezi kurenga aburiwe irengero.
Umugore wa Ben Rutabana, Diane Rutabana, yatangiye kotsa igitutu abayobozi b’umutwe w’iterabwoba wa RNC, abasaba kumubwira mu maguru mashya aho umugabo we ari nyuma y’ukwezi kurenga aburiwe irengero.
Ni ubwa mbere Diane Rutabana yumvikanye ubwe asaba ubuyobozi bwa RNC kwerekwa aho umugabo we ari kuko abashinja kumenya aho aherereye, mu gihe abagize uwo mutwe banyuranya mu mashyi no mu mudiho ku irengero rye.
Kubura kwa Rutabana kwaciye igikuba mu muryango we no mu batavuga rumwe na Leta baba hanze y’u Rwanda, nyamara RNC yo ukurikije uko yitwaye muri icyo kibazo isa n’itabyitayeho cyangwa se ifite andi makuru yihariye ku ishimutwa ry’umwambari wayo idashaka gutanga.
Bamwe mu bazi neza imikorere ya RNC nka Noble Marara wakoranaga na Nsabimana Callixte uzwi nka Sankara, bavuze ko Rutabana yashimuswe na Kayumba Nyamwasa ndetse ko ari gukorerwa iyicarubozo n’abambari be.
Kuwa 2 Ukwakira 2019 nibwo umuryango wa Ben Rutabana, umuririmbyi akaba na Komiseri ushinzwe amahugurwa muri RNC wandikiye Umuhuzabikorwa wa RNC, Jerome Nayigiziki bamusaba gusobanura izimira ry’umunyamuryango wabo.
Mu ibaruwa, abo mu muryango wa Rutabana bavuze ko yahagurutse i Bruxelles ku wa Gatatu tariki 4 Nzeri 2019 saa 21:45 n’indege ya Emirates Airlines, agana Entebbe muri Uganda. Yabanje guhagarara i Dubai mbere yo kugera ku kibuga cy’indege cya Entebbe ku wa 5 Nzeri saa 13:50.
Yakomeje kuvugana kuri telefoni n’umugore we Diane Rutabana hagati y’itariki 5-8 Nzeri, nyuma ntiyongera kumva ijwi rye. Rutabana ngo yagombaga gusubira mu Bubiligi ku wa 19 Nzeri nabwo akoresheje Emirates Airlines, ariko baramutegereje baraheba.
Uwo muryango uvuga ko wakiriye amakuru ko Rutabana afunzwe mu buryo butemewe n’abarwanyi b’umutwe ukorere muri Repubulika Iharnira Demokarasi ya Congo witwa RUD Urunana, biturutse kuri Major Faustin Ntilikina; General Jean Michel Afurika bahoze mu buyobozi bw’uwo mutwe na Frank Ntwali muramu wa Kayumba Nyamwasa.
Mu kiganiro Diane Rutabana yahaye BBC, yavuze ko aherutse guhamagarwa n’umuntu, akamumenyesha ko yatumwe na Kayumba Nyamwasa ngo amuhumurize.
Uyu mugore yavuze ko yagiye ahabwa amakuru atandukanye, bamwe mu bagize RNC bakamubwira ko umugabo we ameze neza mu gihe abandi bamubwira ko batazi aho ari.
Ati “Nyuma nabazaga bamwe bakambwira ngo ni ikibazo cy’umutekano ariko aho ari bazi ko ameze neza. Ayo ni amakuru nahawe n’abantu bane bo muri RNC. Bucyeye bwaho undi wo muri RNC arampamagara arambwira ngo yatumwe n’uwo muyobozi wabo ngo ’Kayumba yambwiye ngo nkuvugishe nguhumurize"".
Nyamara ibyo bihabanye n’ibyatangajwe n’umuhuzabikorwa wa RNC, Jerome Nayigiziki uherutse kwandika ibaruwa, agaragaza ko nabo batazi aho Ben Rutabana aherereye, ndetse bashishikariza umuryango we kwitabaza ibihugu Rutabana afitiye ubwenegihugu bikabafasha.
Muri iyo baruwa, Nayigiziki yagize ati “Aho mugenzi wacu yaba yaragiye cyangwa ari, ntabwo yahagurutse agiye mu rugendo cyangwa mu butumwa yahawe n’ubuyobozi bw’Ihuriro nyarwanda nkuriye.”
Diane Rutabana yumvikanishije ko RNC ishobora kuba iri inyuma y’izimira ry’umugabo we kuko na mbere yo guhaguruka mu Bubiligi ngo yari yarabwiwe ko nasubira muri Uganda azafungwa.
Ibyo kandi Diane abishingira ku makimbirane umugabo we yari afitanye na muramu wa Kayumba Nyamwasa ushinzwe ubukangurambaga muri RNC witwa Frank Ntwali.
Yagize ati “ Abo ni abantu bo muri RNC babivuze kandi ntabwo babivuze mu ibanga”.
Uyu mugore yemeza neza ko RNC izi aho umugabo we ari, agasaba ko agaragazwa mu maguru mashya.
Rutabana yari afitanye ubwumvikane buke na Kayumba Nyamwasa, bashinjanya ko Kayumba ashaka kwiyegereza abo bafitanye isano, ndetse ngo Rutabana yababajwe n’abantu bafatiwe muri Congo mu mutwe wa P5 uyoborwa na Kayumba, ubu bari mu nkiko mu Rwanda.
Rutabana ngo yarakajwe n’uko inama ze zitubahirijwe kuko bajya gufatwa yari yababuriye. Ngo Kayumba yahaye itegeko Major Habib Mudathiru wari uyoboye izo ngabo kubavana muri Kivu y’Amajyepfo bakajya ku mupaka wa Uganda, aho bazahabwa inkunga zihagije kurusha izo bahabwaga hafi y’u Burundi.
Uburakari bwa Rutabana agashaka kwaka ibisobanuro Kayumba wagushije ingabo zabo mu biganza by’uwo bahanganye, ngo byaba impamvu yatumye ashaka ‘kumwumvisha’ kuko umusirikare muto yari ashatse kubaza byinshi ‘Jenerali’, ndetse bikekwa ko ubwo Rutabana yajyaga muri Uganda yari agiye mu bikorwa bya gisirikare, arenze ku gushaka kwa Kayumba.
Amakuru atandukanye ari kunyuzwa ku mbuga nkoranyambaga ariko adafitiwe gihamya, ari kuvuga ko Ben Rutabana yaba yariciwe muri Congo aciwe umutwe. Ngo yaba yicishijwe ku kagambane ka Kayumba ngo atazamena amabanga y’uwo mutwe na Uganda dore ko yari atangiye gushwana nabo.
Noble Marara aherutse gutangaza ko Kayumba Nyamwasa afite uruhare runini mu ibura rya Rutabana.
Marara yavuze ko Kayumba ari umwe mu babangamiye bikomeye abatavuga rumwe na Leta y’u Rwanda baba hanze kuko abahozamo umwiryane kubera icyenewabo, ku buryo asanga ntacyo bazageraho.
Rutabana yakunze kugenda muri Uganda kimwe na bagenzi be bo muri RNC nta nkomyi, ari mu bikorwa bya RNC byo gushaka ubushobozi n’abayoboke, abifashijwemo n’inzego zirimo urushinzwe ubutasi bwa gisirikare, CMI n’urw’iperereza ry’imbere mu gihugu, ISO.
Bivugwa ko ifatwa rye ryagizwemo uruhare na CMI atanzwe na Frank Ntwali, muramu wa Kayumba.
",https://m.igihe.com/politiki/article/rurageretse-hagati-y-umugore-wa-ben-rutabana-n-abayobozi-ba-rnc,Politics
Murangwa Hadidja yatowe nk’umusenateri uhagararariye imitwe ya politiki,"Ihuriro ry’Imitwe ya Politiki yemewe mu Rwanda, ryatoye Murangwa Ndangiza Hadidja wo mu ishyaka PDI nk’umusenateri uzarihagararira muri sena.
Ihuriro ry’Imitwe ya Politiki yemewe mu Rwanda, ryatoye Murangwa Ndangiza Hadidja wo mu ishyaka PDI nk’umusenateri uzarihagararira muri sena.
Murangwa asimbuye Uwamurera Salama wari watowe mu minsi ishize urukiko rw’ikirenga rukanga kumwemeza kubera ko ubunararibonye afite butamwemerera kujya muri uwo mwanya.
Amatora yo gusimbura Uwamurera yabaye kuri uyu wa Kane ku cyicaro cy’Ihuriro ry’Imitwe ya Politiki yemewe mu Rwanda giherereye ku Kacyiru.
Hiyamamaje abakandida batatu, hatorwa Murangwa Hadidja wo muri PDI ku majwi 32, Athanase Nahimana wa PS Imberakuri yagize amajwi ane naho Masozera Icyizanye Jacky wa Democratic Green Party of Rwanda agira amajwi 7, n’impfabusa imwe.
Perezida wa PDI Harerimana Fazil yashimiye abahagarariye imitwe ya Politiki bagiriye icyizere ishyaka ayoboye.
Ashingiye ku bunararibonye bwe, yavuze ko Hadidja azafatanya n’abandi neza muri Sena.
Ati “Twakiriye neza icyizere abahagarariye amashyaka baduhaye, turabashimira kandi tubizeza ko tuzakomeza gushaka abakandida beza igihe cyose bizaba bikenewe”.
Umuyobozi w’ihuriro ry’imitwe ya Politiki, Mukabunani yavuze ko bujuje inshingano zabo, ko we azamezwa n’urukiko rw’ikirenga. Kandi avuga ko kuba barasabwe gutora undi mukandida nta kibazo ahubwo byemeza ko buri rwego ruba rwakoze inshingano zarwo.
Ati “Abanyarwanda bumve ko inzego zifite uko zikora, kuba twasubiyemo amatora ntabwo ari igitangaza ni uko gusa buri rwego ruba rwakoze inshingano zarwo.”
Murangwa Ndangiza Hadija ni inzobere mu bijyanye n’imisoro akaba n’umunyamategeko mu bijyanye n’imisoro. Ni umwe mu bagize inama y’ubutegetsi muri Banki Nkuru y’Igihugu, BNR.
Ni umunyamuryango w’Ikigo Mpuzamahanga cy’Ubukemurampaka cya Kigali (KIAC). Yakoze mu mishinga itandukanye yiga ku misoro n’ubucuruzi yabaga ihuriweho n’imiryango mpuzamahanga ndetse na Guverinoma y’u Rwanda.
Yakoze akazi k’ubujyanama mu bigo mpuzamahanga nka International Finance Corporation (IFC ), Umushinga wo guhuza imisoro muri EAC n’ibindi.
Kuri ubu yakoraga nk’impuguke ishinzwe igenamigambi n’iterambere ry’ikigo mu kigo cy’ababaruramari b’umwuga mu Rwanda, (ICPAR).
Yagiye mu nama z’ubutegetsi z’ibigo bitandukanye mu Rwanda nko muri Banki Itsura Amajyambere (BRD), Ishami rishinzwe ubuvuzi mu gisikare (MMI) no mu Kigo cy’Igihugu gishinzwe Ubuzima (RBC).
Murangwa asanze Nkusi Juvenal w’ishyaka PSD, wamaze gutorerwa guhagararira Ihuriro ry’imitwe ya Politiki muri Sena.
",https://m.igihe.com/politiki/article/murangwa-hadidja-yatowe-nk-umusenateri-uhagararariye-imitwe-ya-politiki,Politics
Uko u Burundi na Uganda byafashije Kayumba Nyamwasa kurema umutwe wa gisirikare muri RDC,"Kuri uyu wa Gatatu tariki ya 2 Ukwakira, mu rukiko rwa gisirikare i Nyamirambo hatangiye urubanza ruregwamo abantu 25 bashinjwa ibyaha bitandukanye bishingiye gukorana n’umutwe w’iterabwoba wa RNC uyoborwa na Faustin Kayumba Nyamwasa n’indi mitwe itemewe.
Kuri uyu wa Gatatu tariki ya 2 Ukwakira, mu rukiko rwa gisirikare i Nyamirambo hatangiye urubanza ruregwamo abantu 25 bashinjwa ibyaha bitandukanye bishingiye gukorana n’umutwe w’iterabwoba wa RNC uyoborwa na Faustin Kayumba Nyamwasa n’indi mitwe itemewe.
Abo bantu biganjemo abanyarwanda, bayobowe na Rtd Maj Habib Mudathiru, bakurikiranyweho ubufatanyacyaha mu kwinjira mu mutwe w’ingabo utari ingabo zemewe n’igihugu; ubugambanyi mu cyaha cyo kugirira nabi ubutegetsi buriho, kugirana umubano n’izindi nzego za leta zo mu mahanga hagambiriwe gushoza intambara no kurema umutwe w’abagizi ba nabi.
Ibyaha bashinjwa n’ubushinjacyaha, bigaragaza neza uruhare ibihugu by’u Burundi na Uganda byagize mu ishingwa ry’umutwe wa gisirikare ushamikiye ku ihuriro P5 rigizwe n’amashyaka atemewe mu Rwanda nka RNC, FDU Inkingi, PDP Imanzi, PS Imberakuri na Amahoro People’s Congress.
Ibyo ubushinjacyaha bwagaragaje bihuye n’ibyatangajwe n’impuguke za Loni mu mpera z’umwaka ushize, ubwo zasohoraga raporo igaragaza ko muri Repubulika Iharanira Demokarasi ya Congo hari umutwe w’inyeshyamba wa Kayumba Nyamwasa ugamije guhungabanya umutekano mu Rwanda.
Iyo raporo yavugaga ko Kayumba Nyamwasa afite umutwe w’inyeshyamba zikorera mu misozi ya Fizi na Uvira muri Kivu y’Amajyepfo. Uwo mutwe ugizwe n’abagera kuri 400, uyobowe na Shaka Nyamusaraba wahoze ayoboye inyeshyamba za Gomino, ukaba ukoresha intwaro ziturutse mu Burundi n’ubundi bufasha bavana muri Uganda.
Kayumba yafashijwe gushinga umutwe w’inyeshyamba

Umushinjacyaha yavuze ko Rtd Major Habib Mudathiru yahunze u Rwanda akajya muri Uganda, agezeyo ahurirayo n’uwitwa Maj Robert Higiro wahoze mu ngabo z’u Rwanda akaba umwe mu bagize RNC, amugira inama yo gushaka ibyangombwa by’impunzi kugira ngo abone umutekano.
Ngo ibyangombwa yarabishatse ku manyanga arabibona, ajyanwa kuba mu nkambi y’impunzi iri mu gace ka Arua.
Higiro yaje kugaruka guhura na Mudathiru, amubwira ko yavuganye na Kayumba Nyamwasa uyobora RNC, akamubwira ko bagiye kubaka igisirikare ndetse bamaze kubona ibirindiro muri RDC.
Higiro yafashe Mudathiru amuhuza na Capt Bagumya Apollo muramu wa Kayumba Nyamwasa. Yamuhuje kandi n’uwitwa Sunday Charles (uyu raporo ya Loni yagaragaje ko ari we washakiraga abarwanyi umutwe wa Kayumba ari i Bujumbura) yazanye na Sibo Charles wahoze ari Capt muri RDF.
Bamaze kunoza umugambi, mu 2017 Sibo Charles na Mudathiru batorotse inkambi bagera i Mbarara, bahita bafashwa n’Urwego rw’Iperereza rwa Uganda ngo bagere i Burundi banyuze muri Tanzania, bafashijwe na Capt Johnson ukorera urwego rushinzwe ubutasi mu gisirikare cya Uganda (CMI) , wabashyize mu modoka afite n’imbunda, bagera ku mupaka wa Tanzania banyuze Kikagati.
Berekeje i Bujumbura barindiwe umutekano, babagejeje i Bujumbura babaha icumbi muri Hotel Transit, ari naho hacumbikirwaga abantu benshi bajya muri RNC.
Nyuma ngo Kayumba Nyamwasa yahamagaye Sibo Charles na Major Mudathiru kuri Skype, ababwira ko mu mwanya babonana n’abayobozi ba Gisirikare mu Burundi, ati “Muvugane bikeya kuko ibyinshi twarabirangije.""
Ngo yababwiye ko bahabwa imbunda n’amasasu, bakerekwa inzira yo gucishamo abasirikare bato b’Abanyarwanda bari i Burundi, n’inzira yo kunyuzamo abarwayi igihe badashoboye kuvurirwa mu nkambi.
Ni nako byagenze kuko mu kanya gato bahuye na Colonel Ignace Sibomana na Major Bertin bari kumwe na Colonel Nyamusaraba, Umunyamulenge uyobora umutwe witwara gisirikare wa Ngomino ari na we wahawe kuyobora ingabo za Kayumba.
Mu kiganiro bagiranye, ngo bemeranyije ko imyitozo ya P5 igizwe ahanini n’abanyarwanda, bazajya bakora imyitozo biyitiriye Ngomino ya Col Nyamusaraba, mu gihe bazaba babaye benshi bakazabona kujya mu nkambi yabo.
Nyuma y’icyumweru kimwe iyo nama ibaye, ngo Colonel Sibomana na Maj Bertin, bahaye imodoka n’uburinzi igikundi cya Major Mudathiru n’abasirikare bato bari kumwe, babageza ku kiyaga cya Tanganyika, bambukira mu bwato bagera muri RDC. Bagezeyo baje kwakirwa n’abandi basanzweyo.
Mbere yo kwinjira muri RDC, ngo bahawe imbunda zo mu bwoko bwa SMG 13, LMG 3, MMG 1 n’ibikarito by’amasasu ya SMG 4, na sheni z’amasasu ya NMG 3.
Umushinjacyaha yavuze ko nyuma yo gushinga P5, Kayumba yaje kugira Colonel Nyamusaraba umuyobozi w’ibikorwa byose, yungirizwa na Sibo Charles, Habib Mudathiru ashingwa ibikorwa n’imyitozo, Semahurunguru ashingwa iperereza na Politiki, uwitwa Richard ashingwa ubutegetsi n’ibikoresho, Olivier ashingwa imari.
Nyuma ngo Kayumba yahamagaye Mudathiru kuri telefoni ikoresha icyogajuru, amusaba ko batekereza uko bahindura aho bakorera, ashaka ko bava muri Kivu y’Amajyepfo bakajya ku mupaka wa Uganda, kuko babonaga u Burundi butabaha inkunga ihagije, ariko ngo muri Uganda babonaga ishobora kuba nyinshi.
Muri uwo mugambi, mu mafaranga bakoresheje, amadolari 12000 yoherejwe na Ben Rutabana kuri Western Union i Bujumbura, Richard ajya kuyabikuza.
Muri Gicurasi uyu mwaka niho ba barwanyi ba Kayumba bimutse, bageze Kalehe baza guhura n’umutwe wa MRCD iyoborwa na Gen Irategeka Wilson, bababwira ko ngo bo batangiye akazi muri Nyungwe.
Bamaze kuruhuka ngo bakomeje urugendo ""rutabahiriye na gatoya,"" kuko bageze muri Gatoyi i Masisi, bahuye n’ibico byinshi by’ingabo za Congo, FARDC, bararaswa, aribwo bamwe bafatwaga abandi bishyikiriza ingabo za Loni ziri mu Burasirazuba bwa Congo, Monusco.
Umushinjacyaha yavuze ko abashoboye kurokoka bagiye bamanika amaboko ku matariki atandukanye, kugeza ubwo Leta ya Repubulika Iharanira Demokarasi ya Congo yabashyikirije u Rwanda.
Ubuhamya ubushinjacyaha bwagaragaje, bushingiye ku iperereza bwakoze n’inyandiko mvugo z’abashinjwa ibyaha.
Ibyagaragajwe bihura n’ibya raporo y’impuguke za Loni, kuko nayo ivuga ko intwaro, ibiryo, imiti n’imyambaro byose uwo mutwe wakoreshaga bituruka i Burundi.
Raporo ivuga ko uwo mutwe wari waragabanyijwemo batayo eshatu, iyitwa Alpha, Bravo na Delta, buri imwe ikaba igizwe n’abarwanyi basaga 120.
",https://m.igihe.com/politiki/article/uko-u-burundi-na-uganda-byafashije-kayumba-nyamwasa-kurema-umutwe-wa-gisirikare,Politics
Urukiko rw’Ikirenga rwanze Uwamurera Salama wari uherutse gutorerwa kuba umusenateri,"Urukiko rw’Ikirenga rwandikiye Ihuriro ry’Imitwe ya Politiki yemewe mu Rwanda ruyimenyesha ko rwanze kwemeza Uwamurera Salama uherutse gotorwa n’iryo huriro ngo yinjire muri Sena.
Urukiko rw’Ikirenga rwandikiye Ihuriro ry’Imitwe ya Politiki yemewe mu Rwanda ruyimenyesha ko rwanze kwemeza Uwamurera Salama uherutse gotorwa n’iryo huriro ngo yinjire muri Sena.
Urukiko rw’Ikirenga rwagaragaje ko Uwamurera nta bunararibonye afite bwo kuba umusenateri.
Umuvugizi Ihuriro ry’Imitwe ya Politiki yemewe mu Rwanda, Depite Mukabunani Christine yabwiye IGIHE ko bandikiwe bamenyeshwa ko Uwamurera atemerewe kuba umusenateri.
Yagize ati “Yego nibyo. [Bamwanze] kuko adafite ubunararibonye buhagije. Igikurikiraho ni ugutora undi, turi gutegura inama ejo bundi kuwa Kane.”
Kuwa 19 Nzeri nibwo Ihuriro ry’Imitwe ya Politiki mu Rwanda ryatoye Nkusi Juvénal wo mu Ishyaka riharanira Demokarasi n’Imibereho Myiza y’Abaturage (PSD) na Uwamurera Salama wo mu Ishyaka Ntangarugero muri Politiki (PDI) nk’abazarihagararira muri Sena.
Uwamurera asanzwe ari Umunyamabanga wa PDI yakoze imirimo itandukanye mu Karere ka Rusizi mu gihe cy’imyaka icumi.
IGIHE yabajije Mukabunani impamvu batoye Uwamurera batabanje kureba ko afite ubunararibonye buhagije, asubiza ati “Urukiko bo bafite ubushobozi burenze ubwacu, ni nayo mpamvu tuboherereza dosiye ngo bayisuzume. Twe turatora dukurikije uko ishyaka ryamwamamaje, hanyuma urukiko tukarusaba ngo rumwemeze. Ubwo rero mu bushishozi bwabo nyine ni uko babibonye.”
Yavuze ko nta gikuba cyacitse kuko urukiko rw’Ikirenga rwakoze akazi karwo.
Mukabunani yavuze ko mu matora yo gushaka usimbura Uwamurera, amashyaka yose agize Ihuriro afite uburenganzira bwo gutanga umukandida, ko atari itegeko ko undi azava muri PDI.
Ingingo ya 107 y’Itegeko Ngenga rigenga amatora ivuga ko kugira ngo umuntu atorerwe kuba cyangwa agirwe Umusenateri, agomba kuba ari Umunyarwanda w’indakemwa kandi w’inararibonye; kuba afite nibura impamyabumenyi ihanitse cyangwa ihwanye na yo cyangwa yarakoze imirimo yo mu rwego rwo hejuru muri Leta cyangwa mu bikorera.
Agomba kandi kuba atarambuwe n’inkiko uburenganzira mbonezamubano n’ubwa politiki; kuba afite nibura imyaka mirongo ine y’amavuko; kuba atarakatiwe ku buryo budasubirwaho igihano cy’iremezo kingana cyangwa kirenze amezi atandatu kitahanaguweho n’imbabazi z’itegeko cyangwa ihanagurwabusembwa.
",https://m.igihe.com/politiki/article/urukiko-rw-ikirenga-rwanze-uwamurera-salama-wari-uherutse-gutorerwa-kuba,Politics
"Umwiryane, gucikamo ibice n’umuvumba w’amarira; ibyaranze imyaka 8 RNC imaze ishinzwe","Imyaka umunani irihiritse umutwe wa RNC uvutse. Abawushinze barimo Patrick Karegeya, Kayumba Nyamwasa, Théogène Rudasingwa na Gahima Gérald hamwe n’abiyemeje kubayoboka muri iyi myaka banyuze mu bigeragezo byinshi byaje kubaviramo inzira y’umusaraba, birangira bamwe bakuwemo umwuka, abandi bukana inabi, bacitsemo ibice ku buryo umugambi bari bafite kuri ubu wababereye nk’ibya wa wundi wagerageje gukama ikimasa.
Imyaka umunani irihiritse umutwe wa RNC uvutse. Abawushinze barimo Patrick Karegeya, Kayumba Nyamwasa, Théogène Rudasingwa na Gahima Gérald hamwe n’abiyemeje kubayoboka muri iyi myaka banyuze mu bigeragezo byinshi byaje kubaviramo inzira y’umusaraba, birangira bamwe bakuwemo umwuka, abandi bukana inabi, bacitsemo ibice ku buryo umugambi bari bafite kuri ubu wababereye nk’ibya wa wundi wagerageje gukama ikimasa.
 Imvo n’imvano y’Imiborogo no gucikamo ibice muri RNC.
 Museveni, Papa mushya muri batisimu w’abarwanya u Rwanda.
 RNC mu runana na Chieftency of Military Intelligence ya Uganda mu gukorera iyicarubozo Abanyarwanda.
 Impamvu Rudasingwa yatutse Kayumba kuri nyina!
 FARDC yasongeye RNC mu mashyamba ya Congo.
RNC abayishinze bavugaga ko ari ihuriro ry’abanyarwanda rigamije impinduka mu Rwanda binyuze mu nzira z’amahoro. Ujya gushingwa, wari urangajwe imbere n’abagabo bane, bose bafite ikintu kimwe cyangwa bibiri bahuriyeho.
Théogène Rudasingwa, Kayumba Nyamwasa, Gérald Gahima, na Patrick Karegeya nibo bari ku ruhembe rw’ishingwa rya RNC mu 2010, umugambi wabo bawunogereza muri Leta Zunze Ubumwe za Amerika, batangira ibikorwa ubwo.
Mu bandi harimo kandi nka Jérôme Nayigiziki, Gervais Condo, Jonathan Musonera, Joseph Ngarambe, Dr. Emmanuel Hakizimana na Jean Paul Turayishimye.
Iri huriro ryabo baritangirije mu Mujyi wa Bethesda muri Leta ya Maryland, aho bari bihaye intego yo “kuzana impinduka za politiki mu Rwanda” nk’uko bigaragara mu mahame remezo n’imirongo ngenderwaho bari biyemeje icyo gihe iganisha ku cyo bitaga “u Rwanda rushya”.
Icyita rusange ku bashinze RNC
Bane mu bari ku isonga ry’abashinze RNC bose babaye mu buyobozi bukuru bw’u Rwanda, babuvamo ku mpamvu zinyuranye, buri wese azinga utwangushye agana iy’ubuhunzi.
Kayumba Nyamwasa yigeze kuba Umugaba Mukuru w’Ingabo, Théogène Rudasingwa yabaye Ambasaderi w’u Rwanda muri Leta Zunze Ubumwe za Amerika n’Umuyobozi mu Biro bya Perezida wa Repubulika; Gérald Gerald yabaye Umushinjacyaha Mukuru ndetse n’Intumwa Nkuru ya Leta na Patrick Karegeya wigeze gushingwa ubutasi mu gisirikare.
Bashinze uyu mutwe batanguranwa n’igihe kugira ngo bajijishe amahanga bikinze inyuma y’ishusho y’abatavuga rumwe na Leta, kuko u Rwanda rwari ruri kubakurikirana ku byaha bitandukanye.
Mu 2011, Urukiko rwa Gisirikare rwakatiye Kayumba na Rudasingwa igifungo cy’imyaka 24 no kwamburwa impeta za gisirikare. Gahima na Patrick Karegeya bo bahanishwa igifungo cy’imyaka 20.
Tumenyereye ko abashinga imitwe ya politiki baba baharanira demokarasi n’amahame y’uburenganzira bwa muntu, ariko usesenguye neza aba bane bo bari bahuriye ku kindi kintu gikomeye kuri bo, ariko kinasekeje ku rundi ruhande: Kwijundika Kagame.
Impamvu bashingiraho zabonwa na buri wese, kuko akenshi hari ubwo abantu bakosa, ababakuriye bagerageza kubasubiza mu murongo, aho kurakara ku bwo gukosa, bakarakara ku bwo gukosorwa. Ni ko byagenze kuri aba bagabo bane.
Bavuye i Kigali bakwepa! Kibuno mpa amaguru…
Senateri Tito Rutaremara ni umwe mu bantu bazi neza iby’aba bagabo kuko bakuze ababona, baba abayobozi muri leta imwe ndetse banahura kenshi.
Muri Nzeri 2010, yigeze kuva imuzi impamvu zagiye zituma bafungwa, icyo gihe we yari akiri Umuvunyi Mukuru mbere y’uko aba Umusenateri.
Karegeya yafashe inzira y’ubuhinzi avuye muri Gereza, bivugwa ko icyo gihe yari amaze umwaka umwe afunguwe azira gusuzugura abamukuriye, niko guhita yerekeza iya Uganda ahari ababyeyi be, ararorongotana agera muri Afurika y’Epfo.
Ibya Gahima Gérard byo ni birebire uhereye ku buryo uyu mugabo wize amategeko yinjiye mu myanya y’ubuyobozi bukuru mu rwego rw’ubutabera; ibyo byo ni ibindi bindi ntitwabigarukaho ngo tubirangize.
Mbere y’uko nawe ava mu Rwanda, yari mu nkiko na BCR kubera gufata imyenda mu buryo bw’uburiganya, aho ngo hari umwenda yanditse ku mubyeyi we (nyina) kandi arengereje imyaka 70 y’amavuko, bikaba byari binyuranije n’amategeko.
Rudasingwa nawe ntari kure aha, abazi ibye neza bamwibukira ku buriganya mu iyubakwa ry’ibikorwa remezo bikomeye birimo na Hotel Intercontinental (Serena tubona ubu), ifaranga ryaratikiriye karahava abigizemo uruhare.
Yari ageze ku kigero cyo kwandika imitungo ku bantu batari bo, byigeze no gutuma afungwa, acitse umunyururu, nawe ayabangira ingata.
Ni uko byagenze no kuri Kayumba Nyamwasa, nawe wakoze amakosa akomeye mu gisirikare, bikiyongeraho ibijyanye no kwigwizaho imitungo, ku buryo iyo badakomwa mu nkokora ugereranyije na apeti [appetit/appetite] bari bafite, aba bagabo magingo aya baba bihariye nka 3/10 cy’ubukungu bw’u Rwanda ahari!
Icengezamatwara no guhuzagurika bitewe no kubura umurongo
RNC ikimara kujyaho, yatangiye gushaka uko igaba amashami hirya no hino, ikora ku bantu bose bavuye mu Rwanda bahunga ubutabera n’abandi b’imburamukoro batuye iyo mu mahanga, basobanurirwa ko ariyo makiriro babonye, maze amashyushyu aba menshi, uwari ufitiye u Rwanda umutima mubi, awukuba kabiri.
Uhereye muri Amerika ukagera muri Afurika, hose bagiye bahashyira abayobozi. Urugero nko muri Afurika y’Epfo, umuhuzabikorwa yari Abdallah Seif Bamporiki, Robert Mukombozi ari ushinzwe Australia, Rudasingwa Alexis areberera u Bubiligi, Jean Pierre Mushimiye ari mu Bwongereza, Patrick Uwalilaye muri Canada, Eugène Munyangoga muri Denmark n’ahandi gutyo.
Byarakomeje maze bigera no mu kwiyegereza indi mitwe n’amashyaka atemewe mu Rwanda nayo agamije inabi ku gihugu maze bunga ubumwe ariko bwari bufite ikindi buhatse.
Mu 2012 RNC yatangiye imikoranire na FDU-Inkingi ya Ingabire Victoire wari ufungiye mu Rwanda, icyo gihe igikorwa byose byagenzurwaga na Dr. Nkiko Nsengimana wari Umuhuzabikorwa wayo.
Nyuma yaho yiyunze n’indi mitwe irimo Amahoro PC, PS-Imberakuri igice cya Ntaganda Bérnard, PDP-Imanzi n’indi nkuko byanagaragajwe na raporo ya Loni ya 2018 ko bafite umutwe bahuriyeho wa P5; bose intego yari uguteza umutekano n’imvururu mu gihugu, bahungabanya umutekano.
Bashatse imbaraga ahantu hose, ndetse mu minsi ishize mu 2017 havuzwe imikoranire ya RNC ya Kayumba na Diane Rwigara bashaka kureba uko bateza umwuka mubi mu baturage bifashishije akarimi n’ikimero by’umukobwa.
Kutumvikana, kuryana no gucikamo ibice
Iri huriro nk’uko ryiyita, uko iminsi yagiye isimburana, ryatangiye kuzamo urunturuntu. Byatangiriye ku rupfu rwa Patrick Karegeya mu mpera za 2013, bisa n’aho abari bawugize babuze igice kimwe cy’umubiri kuko yari umuntu uzi gucengera dore ko ariwe wabafashije kugera kuri Jakaya Kikwete wayoboraga Tanzania.
Nyuma y’aho gato, ku ya Mbere Nyakanga 2016 n’ibyo bikomere bitarakira, Kayumba na Rudasingwa barashwanye karahava. Bijya binavugwa ko Rudasingwa yigeze gutuka Kayumba ibitutsi bikomeye umuntu atatinyuka kwandika binavamo ugicikamo kabiri k’uyu mutwe.
Kayumba nk’uwabaye umusirikare ukomeye yari ashyigikiwe n’abandi babaye abasirikare, hanyuma Rudasingwa nawe afite abasivili bamuri inyuma. Uko niko bakoraga.
Muri Nyakanga 2016, Rudasingwa yanditse avuga ko uyu mutwe wasubiye inyuma ku buryo budasanzwe mu myaka itanu yari ishize, ukagira “ubuyobozi bubi butigeze bubaho”.
Inyandiko ye yo ku ya 1 Nyakanga 2016, yavugagamo ibintu biteye ubwoba bisa naho umuriro wakaga muri RNC, binagaragaza uburyo iri huriro ridafatika.
Rudasingwa yashyize Kayumba mu majwi ko yashinze agatsiko k’Abatutsi bahoze mu gisirikare kahawe kuyobora RNC nubwo ubuyobozi bwari busanzweho bwageragezaga kugatesha agaciro, ku buryo bisa “nk’aho Kayumba yaremeye ishyaka mu rindi.”
Kayumba nawe yashinjaga Rudasingwa ko hari agatsiko yashinze agamije kumuvana ku buyobozi bwa RNC ubwo yari akiyiyoboye cyane cyane mu myaka ibiri yari ishize, akamushinja kumusuzugura, kumutuka n’ibindi yavuze ko atari agishoboye kwihanganira.
Muri make, icyari kiriho icyo gihe ni ukuvuga ngo ni inde uyoboye hano, umusirikare ati “Sio maombi ni Order”, umusivili nawe ati “ntukange”. Ubwo bakizwa na nde ? Iminsi!
Gucikamo ibice kwa RNC n’ivuka rya New RNC
Kayumba Nyamwasa tariki 26 Nyakanga 2016, yashyize hanze ibibazo bivugwa muri RNC, ubuhemu bwa Rudasingwa washakaga gusenya iryo shyaka biciye mu gukurura amacakubiri ashingiye ku moko no gushaka kuryigarurira biciye mu kwanga amatora n’ibyayavuyemo.
Ubu bwumvikane buke bwatumye Rudasingwa amwiyomoraho, ashinga umutwe we yise New RNC, ajyana n’abari bamushyigikiye b’abasivili, abasirikare basigara mu rundi ruhande muri RNC ya Kayumba.
Yahise ashyiraho Komite y’agateganyo yo kuyobora New RNC mu gihe cy’iminsi 30 aho we yari Chairman, umwungirije ari Joseph Ngarambe naho Umunyamabanga ari Jonathan Musonera.
Bahise biyemeza kandi kwitandukanya n’umuntu uwo ariwe wese ushyigikiye Kayumba ndetse wemera amatwara ye.
Kayumba-Rudasingwa: Inkoni mu cyico
Kayumba na Rudasingwa ntibakunze guhuza na busa, buri wese yabaga ahiga undi, ashaka uko yamubirindura, ubundi ibindi bikazaza nyuma.
Kayumba yigeze gushinja Rudasingwa agasuzuguro, kutitabira inama kimwe no kwikanyiza.
Kayumba mu 2016 yiyemereye ko RNC yugarijwe n’ibibazo, Rudasingwa we yavuze ko ari ishyaka ryasabitswe n’urwango rushingiye ku moko, kudashyira hamwe n’ibindi.
Yavuze ko Rudasingwa yihutiye kubigaragaza mu itangazamakuru nyamara ngo we n’abo bafatanyije kwiyomora kuri Kayumba bagiye bakora ibikorwa bibi bakingirwa ikibaba.
Kayumba ati “Hari ibikorwa bibi bagiye bakora, twabagiriye ibanga ariko bo ntibaritugirira, n’ubu hari ibyo tutavuga kandi si uko bidahari, si uko tutabizi.”
Mu myaka yamaze muri RNC, Dr Rudasingwa ngo ntiyigeze ashyigikira demokarasi, atinya ko azasimburwa ku mwanya w’umuhuzabikorwa.
Abateruzi b’ibibindi muri RNC
Imvugo “Abateruzi b’ibibindi” yumvikanye igarukwaho kenshi na Twagiramungu Faustin, ashaka kuvuga abagaragu b’abandi. Muri RNC yakoreshwaga ku bantu badafite ijambo, Rudasingwa akabagereranya n’“abahutu” avuga ko bapfukiranywe n’agatsiko ka Kayumba.
Mu 2016 ihangana ryari rikajije umurego, Kayumba yigaramye utwo dutsiko ashinja Dr Rudasingwa ingengabitekerezo y’amoko n’igitugu no kwifashisha imvugo zigamije gutera ubwoba ndetse no kubiba urwango.
Ati “Igihe utangiye kuvuga ngo agatsiko k’Abatutsi bahoze ari abasirikare […] Ndetse umuntu umwise umwanzi w’abandi bantu, ugahindukira ngo agatsiko k’abateruzi b’abahutu. Izo mvugo zituma ibintu by’ubwoko bihabwa agaciro katari ko.”
Yongeye ati “Guhaguruka ukavuga ko uriya ntacyo avuze, ngo ni umuteruzi w’ibibindi ni agatsiko [...] Niba turi abanyagatsiko ntacyo bitwaye abo twasigaranye nabo bazaduhabura, ubwo butsiko buhagarare.”
Mu magambo ye yo ku wa 26 Nyakanga 2016, Kayumba yavuze ko “niba turi abateruzi b’ibindi ubwo bazatureka noneho dukore akazi, kuko bizeye ngo bamwe ni abaporofeseri, abandi ni abaganga, ariko kwita abantu abateruzi b’ibibindi mbona birimo gukabya. Hakwiye kubaho kubahana.”
Umunyenga w’intebe y’ubuyobozi wakongeje urwango ku bwa ‘Parrain’ Kikwete
Mbere y’uko Karegeya akurwamo umwuka, yari yaraceberegese agera kure, ahura na Perezida Zuma na Kikwete abagezaho igitekerezo cy’uyu mutwe wabo.
Kuri we ntibyari bigoye nk’umuntu wigeze gushingwa ubutasi mu gisirikare kuba yagera kuri aba bakuru b’ibihugu akaba yababwira icyo ashaka.
Bafashijwe na Kikwete wari ufite umugambi wo guhuza imitwe yose irwanya u Rwanda, ngo ikorere hamwe ariko icyakurikiyeho ni cyo gikomeye.
Abo muri RNC bariye akara ba Twagiramungu Faustin, Rusesabagina [nubwo yaje kubakubita icya semuhanuka], BEM Habyarimana Emmanuel wari ufite inshuti nyinshi muri FDLR, n’abandi bashaka gukora ihuriro ry’iyo mitwe yose n’amashyaka.
Ntibyatinze, kidobya ngo ba! Twagiramungu, Kayumba na buri wese wari ukomeye muri iryo huriro, yakoze ku isuti rye riteye agapasi, yitegura gusingira intebe y’ubuyobozi. Ubwinshi bw’abashakaga kuyobora bwari nka bimwe tujya tuvuga by’isoko n’amaduka ariko biza kurangira habuze n’umwe uyegukana kubera urupfu rwa Karegeya.
Yari umwe mu bantu bazi gutera igipindi unakunda gushyenga cyane bituma umugambi wose wari uhari ukendera, buri wese asubira mu mwanya we ibyo kwihuza birangira bityo nyuma bagenda bavuga uburyo batandukanye.
Kayumba yigeze kuvuga ko Rusesabagina yavuye muri uyu mugambi avuga ko burundu asezeye politiki, ubu amushinja kubeshya kuko yavuye muri RNC, agakomereza umurongo we muri FLN yarimo Nsabimana Callixte wamenyekanye nka Sankara.
Umuvumba w’amarira muri RNC
Mu myaka umunani RNC ishinzwe, amarira yatembye muri uyu mutwe inshuro nyinshi. Amarira ya mbere yatembye ubwo Patrick Karegeya yari amaze gukurwamo umwuka. Uyu yasaga nkaho ari we wahuzaga abasivili n’abasirikare, yumvirwaga na Kayumba ndetse na Rudasingwa.
Urupfu rwe rwavuzweho byinshi, bashyira mu majwi u Rwanda ko arirwo rubiri inyuma ariko habuze ikimenyetso na kimwe kibigaragaza. Gusa abasesenguzi bakunze gusobanura uburyo Karegeya yari afite ibibazo impande n’impande.
Andrew Mwenda nyuma y’urupfu rwa Karegeya yavuze uburyo uyu mugabo yashwanye n’umuhanzi w’ikirangirire Jean Christophe Matata amuziza kumuteretera ikizungerezi bari bacuditse, nyuma birangira Karegeya acuze umugambi wo kwivugana Christophe Matata binyuze mu gushyira ikinini mu kinyobwa cye.
Urupfu rwa Matata bigizwemo uruhare na Karegeya ngo rushobora kuba rwarakongeje uburakari, maze abashaka guhorera uyu muhanzi nabo bapanga kwivugana Karegeya.
Ikindi Afurika y’Epfo ni igihugu kibamo ubugizi bwa nabi ku rugero rwo hejuru. Iza mu bihugu bya mbere ku Isi biberamo ibikorwa by’ubugizi bwa nabi aho icyegeranyo cya Global Peace Index cyo mu 2018 kigaragaza ko ari iya 125 ku Isi mu 165 bitekanye.
Ku bijyanye n’impfu za hato na hato zitewe n’ibikorwa by’ubugizi bwa nabi, Afurika y’Epfo yashyizwe mu bihugu 10 ku Isi ziganjemo cyane.
Polisi ya Afurika y’Epfo mu 2018 yagaragaje ko ubwicanyi bukomeje gufata indi ntera kuko nibura ku munsi hapfa abantu 57 biciwe mu bikorwa nk’ibi by’ubugizi bwa nabi.
Ibikorwa by’ubugizi bwa nabi muri iki gihugu bishyira Afurika y’Epfo ku mwanya wa 15 ku Isi mu bihugu bihomba akayabo kubera ibi bikorwa aho nibura itakaza 24% by’umutungo mbumbe w’igihugu. Amakimbirane ashingiye ku bukungu ni yo aza ku isonga mu bituma ubugizi bwa nabi bukaza umurego muri Afurika y’Epfo.
Mu minsi ishize kandi undi muntu wahoze muri RNC Nkurunziza Camille yishwe arashwe mu bushyamirane na Polisi ya Afurika y’Epfo.
Kwisuganya kw’abarwanya Leta mu mutwe mushya w’iterabwoba P5
Nyuma yo gupfunda imitwe impande zose bagakama ikimasa, Kayumba n’andi mashyaka bihurije hamwe bashinga umutwe witwa P5 wari ushyigikiwe na Perezida Museveni na leta y’u Burundi kugira ngo barebe uko bagera ku mugambi wabo wo guhungabanya umtutekano w’u Rwanda.
Tariki 18 Ukuboza 2018, Itsinda ry’inzobere za Loni zikora iperereza ku mutekano mu Burasirazuba bwa Repubulika Iharanira Demokarasi ya Congo, ryashyikirije Komite y’Akanama ka Loni gashinzwe umutekano raporo y’ibyo zabonye.
Muri iyo raporo zise ‘Midterm report of the Group of Experts on the Democratic Republic of the Congo’, impuguke zivuga ko inyeshyamba za Kayumba Nyamwasa zikorera mu misozi ya Fizi na Uvira muri Kivu y’Amajyepfo.
Izo zari zibumbiye mu mutwe wiswe P5 izwi nk’impuzamashyaka irwanya Leta y’u Rwanda, ibumbiye hamwe FDU Inkingi ya Ingabire Victoire, Amahoro PC; RNC, PDP-Imanzi na PS Imberakuri, igice cya Ntaganda Bérnard.
Kugeza muri Nzeri 2018, uwo mutwe wari ugizwe n’abagera kuri 400, uyobowe na Shaka Nyamusaraba wahoze ayoboye inyeshyamba za Gomino, ukoresha intwaro n’ibindi byangombwa byose bituruka mu Burundi nubwo hatashyizwe hanze ababibaha.
Abahoze muri uwo mutwe babwiye inzobere za Loni ko abawugize ari abanyamahanga benshi baturuka mu Rwanda ndetse n’abanye-Congo b’Abanyamulenge.
Bavuze ko Kayumba Nyamwasa asura ako gace inshuro nyinshi. Mu kureshya abinjira muri uwo mutwe ngo hifashishwa kubahamagara kuri telefone, guhura nabo amaso ku maso ndetse no gukoresha imbuga nkoranyambaga. Nibura kwinjiza abarwanyi byabaga rimwe mu kwezi, mu mezi umunani ya mbere ya 2018.
Raporo ivuga ko uwo mutwe wagabanyijwemo batayo eshatu, iyitwa Alpha, Bravo na Delta, buri imwe ikaba igizwe n’abarwanyi bagera kuri 120.
Raporo ya Loni ishimangira ko ko intwaro, ibiryo, imiti n’imyambaro byose uwo mutwe ukoresha bituruka i Burundi, ndetse igenda igaragaza n’ingero z’intwaro zinjijwe mu nyeshyamba ziturutse i Bujumbura.
Ishamaduko rya Museveni, Papa mushya muri batisimu w’abarwanya u Rwanda
Ubwo Museveni yataga mu matwi ko hari abisuganyiriza kugirira nabi u Rwanda, iryo jambo yaryakiranye ubwuzu maze abaha karibu ati rwose ni muze mwisanga mu rukari.
Uyu muyobozi guhera mu 2017 yatangiye gufasha mu buryo bweruye umutwe wa RNC n’abandi wafatanya nawo, abaha karibu muri Uganda ndetse agira n’uruhare mu bikorwa bigamije gutuma ubona abayoboke.
Urwego rushinzwe Iperereza mu Gisirikare nirwo rwabaye ku isonga muri ibyo bikorwa byo gusohoza ubutumwa bw’Umukuru w’Igihugu, rutangira gushakira hasi hejuru uwo ariwe wese waba wifuza kujya mu myitozo ya RNC i Minembwe muri RDC kugira ngo azatere u Rwanda.
Mu Ukuboza 2017, abasore 40 bafashwe bafite ibyangombwa by’inzira bya Uganda by’ibihimbano bagiye kwinjira muri RDC mu nkambi za RNC. Polisi ya Uganda itari izi umugambi wa sebuja ifatanyije n’iya Tanzania niyo yapfubije urugendo rwabo.
Uko iminsi yagiye igenda kandi, ni ko Museveni yarushijeho kwerura, akagaragaza uruhande ahagaze mu bufatanye n’iyi mitwe. Ibaruwa ye yo muri Werurwe 2019 yakuye igihu kuri ibi byose kuko nawe yiyemereye uruhare rwe.
Yandikiye Perezida Kagame amubwira ko yahuye na Mukankusi Charlotte ushinzwe dipolomasi muri RNC, agiye kubihuhura avuga ko byari nk’impanuka.
Muri make ni nk’aho Museveni yari ari kugenda n’amaguru mu muhanda wa Jinja, agahura n’umugore witwa Mukankusi yihitira, bakaganira.
Gusa ariko si ko byagenze, uyu mugore yakiriwe mu Biro by’Umukuru w’Igihugu, aganira umwanya munini na Museveni, ndetse bivugwa ko yamugejejeho umugambi wabo wo kugirira nabi ubutegetsi bw’u Rwanda undi akamwizeza ubufasha amubwira ngo ‘turikumwe’..
Bivugwa ko uyu mugore yamugaragarije ubufasha bamukeneyeho by’umwihariko kuba Uganda yashimangira umubano ifiyanye na Loni i New York ku buryo yatesha agaciro raporo y’impuguke za Loni yo ku wa 31 Ukuboza 2018 igaragaza isano iri hagati ya Guverinoma ya Museveni na RNC.
Si aba gusa, buri wese mu bavuye mu Rwanda ku mpamvu imwe cyangwa indi ariko utarwifuriza ineza, hamwe mu hantu yisanga ni muri Uganda. Ubu ba Rujugiro baratekanye baratimaje kuko ubucuruzi bwabo muri Uganda buhagarikiwe n’ingwe, Himbara David yahawe karibu mu itangazamakuru aho aba asebya u Rwanda nta rutangira n’abandi gutyo gutyo.
Uyu mwanya Museveni yafashe wo kuba Papa mushya wa Batisimu w’abarwanya u Rwanda, awusimbuyeho Jakaya Kikwete wari warahimbanishije ko ashaka kubona u Rwanda rugirana ibiganiro na FDLR.
Umunsi inyeshyamba za P5 zakubitiwe muri Congo n’ikintu kitazwi
Muri uko kwisuganya kwahereye mu 2017, abarwanyi muri RDC bagurirwa amatiliningi na bote, imyitozo iratangira igizwe n’insorensore zirenga 200 zirimo izaturutse muri Uganda zitazi n’ikipe ihanganye n’indi.
P5 ihuriwemo n’amashyaka atanu agamije kurwanya u Rwanda, yari yakajije imyitozo muri Congo, Museveni nawe akomeje gutanga ubufasha bwose yaba ubwo gushaka abajya mu bikorwa nk’ibyo.
Ku rundi ruhande, hari Congo nayo yari ifite umugambi wo gushaka uko yagarura amahoro mu gihugu cyayo cyabaye ikotaniro ry’imitwe yitwaje intwaro.
Muri Kamena uyu mwaka, Ingabo za RDC zateguye ibitero bikomeye byiswe ‘Tempête de l’Ituri’, bigamije kwirukana imitwe yitwaje intwaro yigaruriye uduce dutandukanye mu mashyamba ya RDC.
Amashusho yahise atangira gukwirakwira ku mbuga nkoranyambaga agaragaza ingabo za Leta ya Congo zisuka ibisasu biremereye ku birindiro by’imwe mu mitwe yitwaje intwaro ikorera muri aka gace ka Ituri.
Izi ngabo zari zifite indege za gisirikare n’ibisasu biremereye, zatangaje ko impamvu y’ibi bitero ari uguhiga no kwirukana imitwe yitwaje intwaro yigaruriye ibice bitandukanye by’iki gihugu.
Bishobora kuba aribyo byageze ku barwanyi ba P5 kuko bo ibyo bakorewe ntiwakeka ko ari ingabo za RDC zabikoze ahubwo wagira ngo ni ikiza cyangwa inkuba yabanyuzemo ikararika.
Gukubitwa inshuro kw’abarwanya leta y’u Rwanda ntabwo byageze muri P5 gusa kuko hari n’abafashwe bazanwa mu Rwanda nk’imizigo.
Muribuka Nsabimana Callixte wari wariyise Sankara, wigambaga ko yafashe Nyungwe mu biganza bye? Uyu wari wariyise umugaba mukuru w’ingabo za FNL ya Rusesabagina, yahizwe bukware, afatwa nta n’isasu ry’umuti rivuze, afatirwa muri za Comore, nyuma arahambirwa azanwa mu Rwanda nk’umuzigo.
Ibyago ntibyarangiriye aho, mu minsi mike ishize, Mudacumura Sylvestre nawe wari uyoboye FDLR yakubiswe n’ingabo za RDC apfana ikiyiko, abari abarwanyi be barabohwa bajyanwa muri gereza. Birashoboka ko n’abandi aricyo kibategereje. Tubitege amaso!
",https://m.igihe.com/politiki/article/umwiryane-gucikamo-ibice-n-umuvumba-w-amarira-ibyaranze-imyaka-8-rnc-imaze,Politics
Twagiramungu yibukijwe uko yarebaga FDLR icyoroshye none ikaba igeze aharindimuka,"Inyandiko ntisaza koko! Nyuma y’imyaka itanu, Twagiramungu Faustin wabaye Minisitiri w’Intebe w’u Rwanda nyuma ya Jenoside yakorewe Abatutsi mu 1994 ariko ubu akaba arwanya ubutegetsi bwarwo, yibukijwe amagambo yavuze ashimagiza umutwe wa FDLR ko azawugwa inyuma mpaka.
Inyandiko ntisaza koko! Nyuma y’imyaka itanu, Twagiramungu Faustin wabaye Minisitiri w’Intebe w’u Rwanda nyuma ya Jenoside yakorewe Abatutsi mu 1994 ariko ubu akaba arwanya ubutegetsi bwarwo, yibukijwe amagambo yavuze ashimagiza umutwe wa FDLR ko azawugwa inyuma mpaka.
Ku wa 12 Kanama 2014, Twagiramungu yagiye ku rukuta rwe rwa Facebook maze yandikaho amagambo agaragaza ko azagwa inyuma y’umutwe wa FDLR.
Icyo gihe yavugaga ko igihe cyose uyu mutwe uzaterwa, azazinga utwangushye nawe akajya ku rugamba kuwutabara. Icyo gihe yagize ati “FDLR niraswa, ntituzaba indorerezi, tuzayitabara”.
Muri iyi minsi uyu mutwe wugarijwe n’ikibatsi cy’amasasu y’Ingabo za FARDC ku buryo ejo bundi aha uwari Umuyobozi wayo Lieutenant General Sylvestre Mudacumura yiciwe mu gace ka Bwito mu Ntara ya Kivu y’Amajyaruguru.
Yishwe n’umutwe w’abasirikare badasanzwe ba FARDC wari wakurikiranye neza umenya aho aherereye, ni ko kumusangayo ndetse ahita yicanwa n’abo bari kumwe.
Amakuru ahamya ko ubwo FARDC yagwaga gitumo Gen Mudacumura, yicanwe n’abandi basirikare bari ibyegera bye barimo Col Serge, Col Soso Sixbert, uwari ushinzwe kumurinda akaba n’umunyamabanga we Maj Gaspard n’abandi. Hafashwe kandi abarwanyi 15.
Iki gitero cyakomye mu nkokora uyu mutwe, cyatumye benshi bakubita agatima ku magambo yatangajwe na Twagiramungu ko nihagira ikiwuhungabanya cyose, azawugwa inyuma. Bakekaga ko yaba yamaze gufunga za bote [inkweto] gikomando nawe agiye kuwurwanirira.
Ku mbuga nkoranyambaga ikiganiro cyabaye mu buryo busa no gutebya, abantu bereka Twagiramungu ko umutwe yiringiye udashinga, kandi ko uri mu marembera.
Nka Tom Ndahiro, yanditse ati “Bwana Faustin Twagiramungu, hashize imyaka itanu uvuze ko #FDLR niraswa utazaba indorerezi ahubwo uzatabara, waba ugeze he ngo udasanga byacitse kwa Mudacumura usigaranye ikiyiko gusa nka Komanda urwanisha ikiyiko (TheSpoonCommander). Uce no ku bandi nka Victoire Umuhoza cyangwa abayoboke be! Amahirwe masa!”
Bwana @FTwagiramungu, hashize imyaka itanu uvuze ko #FDLR niraswa utazaba indorerezi ahubwo uzatabara, waba ugeze he ngo udasanga byacitse kwa Mudacumura usigaranye ikiyiko gusa nka #TheSpoonCommander. Uce no ku bandi nka @VictoireUmuhoza cyangwa abayoboke be! Bon chance! pic.twitter.com/eBrTXLp2XR
— Tom Ndahiro (@TomNdahiro) September 20, 2019
Uwitwa Julius K.Rw we yagize ati “Sigaho umusaza atazagwa kuri runonko mu ishyamba”, mu gihe Ingabire Egidie Bibio we yasetse amagambo ya Twagiramungu agira ati “ Muzehe se ngo agiye gutabara!? Arasangayo ikiyiko gusa kuko ubanza cyarasigaye ku cyicaro cya FDLR.”
Kagabo Jacques ni undi watanze igitekerezo ku magambo ya Twagiramungu, aho yagize ati “Bwana Faustin Twagiramungu, a.k.a Rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.”
Bagabe Nshayija Steven we yavuze ko “intambara ya Twagiramungu se ko ari iy’amagambo, ubona ari iyihe yindi yarwana koko? Azavuga aruhe.”
Uwitwa Youssef na we yagaragaje ko Twagiramungu nta ntambara n’imwe yarwana itari iy’amagambo, ati “Twagiramungu se ko yitungiwe no kuvuga ahubwo sinzi niba nabyo azabishobora kuko iminsi ishobora kuba yaramaze gukona za ngwe.... none nabo yashutse nabo ubwabo ntibari bashoboye bamusigiye intebe iriho ikiyiko. Ni ukuvuga ko ariwe usigaye kurya kuri iriya mbehe!”
Imvugo ya Twagiramungu yo mu 2014 yaturutse kuki?
Twagiramungu ni umugabo wakunze gushyigikira abantu bose barwanya ubutegetsi bw’u Rwanda, by’umwihariko umutwe wa FDLR, byanagize ubukana cyane ahagana mu 2013 ubwo uwari Perezida wa Tanzania, Jakaya Kikwete, yavugaga ko u Rwanda rukwiye kuganira n’uyu mutwe, mu gihe ushinjwa uruhare muri Jenoside yakorewe Abatutsi.
Amagambo y’uko FDLR niraswa azatabara yayavuze mu 2014 nyuma y’uko i Washington habereye inama ikemeza ko Leta Zunze Ubumwe za Amerika izarasa FDLR ikorana na Twagiramungu nibaramuka badashyize intwaro hasi nta mananiza.
Nyuma yayo Russ Feingold wari Intumwa idasanzwe ya Leta Zunze Ubumwe za Amerika mu Karere k’Ibiyaga Bigari no muri Repubulika Iharanira Demokarasi ya Congo yatangaje ko nyuma y’amezi atandatu FDLR izaraswa niba idashyize intwaro hasi.
Yanavuze ko uyu mutwe utemerewe gukorera politiki mu Rwanda ndetse no gukomeza gutekereza iby’ibiganiro na Leta y’u Rwanda.
Feingold yavuze ko uruhande rw’ubuhuza rwiteguye korohereza abarwanyi ba FDLR bashaka gutaha mu Rwanda cyangwa se abashaka kurambika intwaro hasi bagatuzwa ahandi.
Yakomeje avuga ko ""Nta biganiro bikwiye kubaho by’uko FDLR yahabwa ijambo ikaganira na Leta y’u Rwanda, kubera uruhare ishinjwa muri Jenoside.”
Twagiramungu wari uyoboye Ihuriro ry’Amashyaka atavuga rumwe na Leta y’u Rwanda (CPC), yahise avuga ko biteguye gutabara FDLR, mu gihe Amerika yaramuka ihirahiye kuyirasa aho yanavugaga ko mu mezi atandatu ikibazo kizaba cyakemutse hatabayeho kuraswa.
Umwe mu bavugaga rumwe na Twagiramungu icyo gihe ni Laforge Fils Bazeye wari Umuvugizi wa FDLR, na we wavugaga ko nta muntu uzabakoraho, ubu ari i Mageragere.
Undi ni Mudacumura uherutse kwicwa, na we ubu ashobora kuba ari kubazwa imirimo yakoze ku Isi.
Tanzania ya Kikwete yari icyitso cya FDLR
Igitabo cyasohokeye mu Budage mu 2016 gishingiye ku nyandiko z’urubanza rwabereye i Stuttgart muri icyo gihugu rw’abari abayobozi ba FDLR, cyagaragaje byinshi kuri uyu mutwe wokamwe n’ikibi ndetse n’ubugambanyi bwa bimwe mu bihugu ufata nka Se wo muri batisimu.
Kigaragaza neza umubano wa FDLR n’umuyobozi wayo muri Kivu y’Amajyepfo, Col Hamada na Salama Kikwete, umugore w’uwahoze ari Perezida wa Tanzania.
Igitabo kivuga ko Hamada ari umwe mu ihuriro rya Faustin Twagiramungu, Théogène Rudasingwa, wahoze muri RNC ndetse n’abayobozi bakuru muri FDLR ari bo; Mudamucura, Byiringiro na Pacifique Ntawunguka ‘Omega’.
Ibiganiro by’iyi mitwe uko ari itatu byaberaga muri Tanzania kuko Hamada na Wilson Irategeka, uyobora CNRD yiyomoye kuri FDLR, bafite pasiporo z’iki gihugu, aba bakaba bahuje na Twagiramungu.
Uku kuba icyitso kwa Tanzania, kwatumye uwayiyoboraga Kikwete asaba u Rwanda ko rushyikirana na FDLR kugira ngo mu Burasizuba bwa Congo-Kinshasa haboneke umutekano.
Ibi byatewe utwatsi n’abayobozi bakuru b’u Rwanda bavuga ko ibiganiro na FDLR bidashoboka kandi bitazigera bibaho kuko ari inkoramaraso zasize zishe bunyamaswa inzirakarengane z’Abatutsi zisaga miliyoni imwe mu 1994.
Bwana @FTwagiramungu a.k.a rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.
— Kagabo Jacques (@kagabojacques) September 20, 2019
Ubu se koko bazabatabara baturutse he?
— Gatabazi JMV (@gatjmv) September 20, 2019
Nawe aziko hari nyirantatengwa aba ashaka ko mutibagirwako ahari nigeze kumva umusaza atubwira ngo ageze muri gvmt bamubajije icyo bafasha aho aturuka kihutirwa ati : mu Gatare haba ibisambo byinshi nimuhashyire gereza bizajya bifungirwamo. Nguko uko gereza ya Cyangugu yabonetse
— John (@Jo35972615) September 20, 2019
Hahahaha ubu kandi gari abumva uy'umusaza azabatabara koko!!!! Twagiramungu njye aransetsa narangiza ngakomeza ibyo narinibereyemo
— Gahamanyi Nathanaël (@GahamanyiNatha1) September 21, 2019
Kambanda Noel Reka na nuwo musaza. Waba udashinga ukabyina hahahahahah ndumusetse
— Eric U. Bitero (@UBitero) September 20, 2019
Ariko TWAGIRAMUNGU ubwo harubwo yigeze agira ikimunyura mu buzima bwe? Mwibarije, aretse gusaza yanduranije byamutwara iki! None se ko adatabara ategereje iki? Ubwo Mudacumura yazize urw'ikirago? Uyu musaza ibyo avuga biteye agahinda! Yararindagiye!
— Celestin (@neo3_1337) September 20, 2019
Uziko musetsa... Buriya yivugiraga ko azayitabara kuri facebook🤣
— Claude NIKOBISANZWE (@ClaudeNik) September 20, 2019
Bwana Tom, uwambwira aho mujya mutaramira ngo tukurabire(cheers) ...iyi ni imwe muri tweets zisobanutse cyane...Niko bigenda kurwana udafite cause n' intego, upfana ikiyiko
— BYUSA Aline (@Byusaa) September 20, 2019
Urashinyagura @TomNdahiro Udashinga arabyina.Arasukuma nk’urwondo none ngo najye mu ishyamba.Kiriya kigabo ni vuvuzela gusa
— J Kai (@vumbiu95) September 20, 2019
Nubaha abakambwe nka# FTwagiramungu.Ariko aho yageze akora za statements kuri media zose zishoboka,yifatanije noneho na Rusesabagina,jye narinzi ko yagiye keraaa I Rutshuru,ariho abarizwa. None, ngo ce! Muzumve akome!
— Marie G. (@Iyamarere) September 20, 2019
The FDLR was sanctioned by UNSC due to their Human rights violations. Their leaders too were placed on the sanctions list of the UNSC. Whoever, supports or associates with them should know that there are consequences.
— Bob Kayinamura (@BobKayinamura) September 20, 2019
Muzehe se ngo agiye gutabara!?Arasangayo ikiyiko gusa kuko ubanza cyarasigaye ku cyicaro cya #FDLR 😂
— Ingabire Egidie Bibio🇷🇼 (@EgidieBibio) September 20, 2019
Hhhhhhhhh intambara ya Twagiramungu se ko ariyamagambo, ubona ariyihe yindi yarwana koko? Aseme atachoka
— Bagabe Nshayija Steven (@steven_bagabe) September 20, 2019
@TomNdahiro unkoreye umuti.....ibyo ninko kumva Intare yashyize imbogo kuwakajwiga iyinigira hasi, noneho ingunzu cg umutereri uti Mbogo we, ihangane sha tuze tugukize iyo ntare 😂😂😁 ! Franchement urasetsa nkuko wabyivugiye @FTwagiramungu umaze gutsindwa amatora 2003 i Kigali
— Steve Rwakojo (@SRwakojo) September 20, 2019
Hhhh Uyu we aba Acyatsa, @TomNdahiro muvuze spooncomander nibaza ukuntu Lt General aphana ikiyiko biranyobera pe?? Menya yarariguhuta nkisupu,agakomeza yumva araza kubarasa asoje hahahahaaa nyamara nabasigaye nibatahe murwanda namahoro..
— Hamudun Kelly RUTAYISIRE (@HamKelly) September 20, 2019
Ko no kuvuga bitakimushobokera ubwo uriya musaza ngo ni @FTwagiramungu ubwo uwamuha AKA47,yayigendana iminota ingahe ra? Cg azajya yinywera igikoma ubundi avuge gusa
— Patrick Mbarushimana (@pmbarushimana) September 20, 2019
Mperutse kumva FTwagiramungu kuri rya kondera ryabo yisararanga, yishongora ngo na nyina wundi abyara umuhungu,ngo nabo bazafata umuheto.Ese iyo nda ibyara umuhungu yaba yarahirimye?😁
— Marie G. (@Iyamarere) September 20, 2019
Bwana @FTwagiramungu a.k.a rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.
— Kagabo Jacques (@kagabojacques) September 20, 2019
",https://m.igihe.com/politiki/amakuru/article/twagiramungu-yibukijwe-uko-yarebaga-fdlr-icyoroshye-none-ikaba-igeze,Politics
U Rwanda rushobora kwisubiraho ku cyifuzo cyo kuva muri ICGLR,"U Rwanda rushobora kwisubiraho ku cyifuzo rwari rwagaragaje cyo kwivana mu Nama Mpuzamahanga y’Akarere k’Ibiyaga Bigari (ICGLR) nyuma y’uko hagaragajwe ubushake buke bwo kugarura umutekano mu karere.
U Rwanda rushobora kwisubiraho ku cyifuzo rwari rwagaragaje cyo kwivana mu Nama Mpuzamahanga y’Akarere k’Ibiyaga Bigari (ICGLR) nyuma y’uko hagaragajwe ubushake buke bwo kugarura umutekano mu karere.
Muri Nzeri umwaka ushize Leta y’u Rwanda yatangaje ko iri gusuzuma niba ishobora kwivana muri ICGLR, nyuma y’uko uyu muryango unaniwe kurandura FDLR n’indi mitwe yitwaje intwaro ku butaka bwa Repubulika Iharanira Demokarasi ya Congo.
ICGLR yashyizweho mu 2006 nyuma y’ubusabe bw’imiryango mpuzamahanga irimo n’Umuryango w’Abibumbye, ihabwa inshingano zo guhuza, kugenzura no korohereza ishyirwa mu bikorwa ry’ibijyanye n’amahoro n’umutekano mu karere k’ibiyaga bigari.
Umunyamabanga wa Leta muri Minisiteri y’Ububanyi n’amahanga, Amb. Olivier Nduhungirehe yabwiye IGIHE ko bakiri mu biganiro kuri icyo kibazo, gusa agaragaza ko hari ubushake bw’ibihugu bigize umuryango mu kugarura umutekano mu karere.
Yagize ati “Iki kibazo kiracyari mu biganiro, cyane ukurikije ubushake bushya bwagaragajwe n’inama yahuje ibihugu bitatu i Kinshasa.”
Iyo nama yabaye muri Gicurasi uyu mwaka, yahurije hamwe Perezida Felix Tshisekedi wa RDC, Perezida Paul Kagame w’u Rwanda na João Lourenço wa Angola.
Muri iyo nama abakuru b’ibihugu bemeranyije ubufatanye mu kubaka umutekano mu karere, hibandwa ku kurandura imitwe yitwaje intwaro cyane cyane iboneka muri Repubulika Iharanira Demokarasi ya Congo.
Nduhungirehe yavuze ko bagiye gukomeza gukorana mu gushakira amahoro n’umutekano akarere.
Abajijwe niba bidasobanuye ko amahirwe menshi ari yo kuguma muri ICGLR, yagize ati “Yego, ICGLR yahawe inshingano n’itangazo ry’inama ya Kinshasa. Tugiye gukorera hamwe ku bibazo by’umutekano biri mu karere.”
Ibikorwa bya ICGLR ku Rwanda bikunze kugaragara iyo habayeho kurengera ku ngabo ziri ku mupaka w’u Rwanda na Congo aho itsinda rya ICGLR rishinzwe ubugenzuzi, EJVM ariryo ryitabazwa ngo rigaragaze uwarengereye undi.
ICGLR igizwe n’ibihugu 12 birimo Angola, Burundi, Centrafrique, Repubulika Iharanira Demokarasi ya Congo, Kenya, Uganda, u Rwanda, Sudani y’Epfo, Sudani, Congo Brazzaville, Tanzania na Zambia. Icyicaro cyayo kiri i Bujumbura mu Burundi.
",https://m.igihe.com/politiki/article/u-rwanda-rushobora-kwisubiraho-ku-cyifuza-cyo-kuva-muri-icglr,Politics
Sinzatuza umugabo wanjye adahawe ubutabera - Umupfakazi wa Hategikimana wishwe na CMI ya Uganda,"Nyirahabimana Annonciata wari umugore wa Silas Hategekimana witabye Imana ku wa Gatandatu nyuma y’iyicarubozo yakorewe n’Urwego rw’ubutasi rwa Gisirikare rwa Uganda, CMI, yavuze ko nubwo umugabo we atakiriho, atazigera atuza igihe atarahabwa ubutabera.
Nyirahabimana Annonciata wari umugore wa Silas Hategekimana witabye Imana ku wa Gatandatu nyuma y’iyicarubozo yakorewe n’Urwego rw’ubutasi rwa Gisirikare rwa Uganda, CMI, yavuze ko nubwo umugabo we atakiriho, atazigera atuza igihe atarahabwa ubutabera.
Hategekimana yagejejwe mu Rwanda nyuma y’amezi atatu we na bagenzi be 19 batotezwa na CMI mu murwa mukuru Kampala, bashinjwa kuba intasi z’u Rwanda. Bahageze ku wa 12 Kamena bacishijwe ku mupaka wa Kagitumba.
Nyirahabimana w’imyaka 45 yavuze ko umugabo we wapfuye nyuma y’iminsi mike ageze mu Rwanda, yishwe na CMI kuko raporo za muganga zagaragaje ko urupfu rwe ari ingaruka z’ibyo yakorewe.
Yagize ati “CMI yishe umugabo wanjye, ntabwo nshobora kugoheka kugeza abonye ubutabera n’ubwo atakiri kumwe natwe.”
Hategekimana yari umwe mu banyarwanda 20 bari bafunganywe bo mu itorero rya ADEPR muri Uganda. Umugore we yabwiye The New Times ko bagezwa ku mupaka wa Kagitumba, bari bafite ibikomere ku mutwe.
Hategikimana ageze mu Rwanda yatangiye kubabara mu gituza, ajyanwa ku Bitaro bya Kacyiru. Babonye ko uburwayi bwe bukomeye, abaganga bemeje ko yoherezwa mu Bitaro bya gisirikare bya Kanombe kugira ngo akorerwe irindi suzuma.
Umupfakazi wa Hategikimana yavuze ko umugabo we yari afite ikibazo cyo kubabara mu gituza, iburyo, ""ibintu atari yarigeze agira mu buzima bwe mu myaka yose namumenye.”
Ageze ku bitaro bya Kanombe, umuganga wamusuzumye yasabye ko anyuzwa mu cyuma ku ivuriro rya Legacy Clinics, gusa ku bw’amahirwe make yaje guhita apfa.
Isuzuma rikorerwa uwitabye Imana ryagaragaje ko Hategikimana “Yari afite imvune y’urubavu yo ku rwego rwa gatanu n’ikibazo cy’amaraso yari yarikusanyirije hagati y’igituza n’ibihaha (hemothorax) hamwe no kwangirika ibihaha. Yari afite kandi ikibazo cy’impyiko y’ibumoso yangiritse n’ibikomere mu nda.”
Raporo y’isuzuma yaasinyweho n’abaganga b’inzobere batanu, igaragaza ko urupfu rwa Hategekimana atari ‘urusanzwe’, ko rwatewe no gukubitwa cyane mu gituza no mu nda.
Hategikimana yasize umugore n’abana batatu barimo abakobwa babiri n’umuhungu umwe. Bashakanye mu 1998 babanza gutura mu karere ka Musanze.
Nyirahabimana yatangaje ko umugabo we yari umuntu mwiza wita ku muryango we kandi usenga. Mu gahinda kenshi yagize ati “Yari yariyeguriye gukorera itorero no kwita ku bana be, ubu dufite ikibazo cy’uburyo tuzabaho kuko nta nzu twagiraga.”
Yakomeje ati “Umugabo wanjye yashinjwe kuba intasi y’u Rwanda, iki ni ikinyoma gikomeye kuko icyo yakoraga Kampala byari ukwigisha ijambo ry’Imana no gukora ubumotari, ntabwo yigeze ajya mu bya politike, nta n’inyungu yari abifitemo.”
Mbere y’uko apfa, Hategekimana na bagenzi be barindwi bari barajyanye Leta ya Uganda mu rukiko rw’Umuryango wa Afurika y’Iburasirazuba basaba kurenganurwa ku iyicarubozo bakorewe. Yapfuye mbere y’uko ahabwa ubutabera.
Mu 2009 nibwo umuryango wa Hategikimana wageze muri Uganda, ndetse Nyirahabimana avuga ko baje no kubona ubwenegihugu bwa Uganda.
Yavuze ko ibintu byaje guhinduka muri Werurwe 2019 ubwo abantu bambaye imyenda ya gisirikare bashimutaga Hategikimana n’abandi bagenzi be bakoranaga muri ADEPR, bakorerwa iyicarubozo ryaje no kumuviramo urupfu.
",https://m.igihe.com/politiki/amakuru/article/sinzatuza-umugabo-wanjye-adahawe-ubutabera-umupfakazi-wa-hategikimana-wishwe-na,Politics
"Minisitiri Biruta asanga Uganda ifite ubushake, ibibazo byayo n’u Rwanda byakemuka mu cyumweru kimwe ","Minisitiri w’Ububanyi n’Amahanga w’u Rwanda, Dr. Vincent Biruta, yavuze ko iyo habaho ubushake bwa Politiki, ibibazo u Rwanda rufitanye na Uganda biba byarakemutse kuko ngo ibyo u Rwanda rusaba byumvikana ku buryo byanakemuka mu cyumweru kimwe.
Minisitiri w’Ububanyi n’Amahanga w’u Rwanda, Dr. Vincent Biruta, yavuze ko iyo habaho ubushake bwa Politiki, ibibazo u Rwanda rufitanye na Uganda biba byarakemutse kuko ngo ibyo u Rwanda rusaba byumvikana ku buryo byanakemuka mu cyumweru kimwe.
Kuwa Gatanu tariki 21 Gashyantare 2020 nibwo Inama yabereye i Gatuna ihuje abayobozi b’u Rwanda, Uganda, Angola na Repubulika Iharanira Demokarasi ya Congo, yahaye Uganda ukwezi kumwe ko kugenzura ibirego bya Repubulika y’u Rwanda ku bikorwa bibera ku butaka bwayo by’imitwe ibangamiye guverinoma y’u Rwanda, byaba ari ukuri, Uganda igafata ingamba zose zo kubihagarika no kwirinda ko byakongera kubaho nyuma hakabaho ibiganiro byo gufungura imipaka.
Mu kiganiro Majuscule Propos cya Televiziyo y’u Rwanda, cyavugaga ku bibazo by’u Rwanda na Uganda cyatambutse kuri iki Cyumweru, Minisitiri w’Ububanyi n’Amahanga, Dr. Vincent Biruta, yabajijwe ku cyizere cy’uko Uganda yaba izubahiriza ibyo yasabwe mu kwezi kumwe yahawe, asubiza ko ikibazo atari igihe cyo kubikemura ahubwo ikibazo ari ubushake bwa Politiki.
Yavuze ko ibyo u Rwanda rusaba byumvikana kandi ko ari ibintu bitatwara icyumweru kimwe kugira ngo bikemuke Uganda iramutse ifite ubushake bwo kubikemura.
Ati “Njye ntekereza ko iyo haba ubushake bwa Politiki bitajyaga gusaba iminsi 30 kubera ko ibyo u Rwanda rusaba birumvikana: Dufite abanyarwanda bafashwe bari muri gereza dusaba ko barekurwa. Turasaba ko gufata abanyarwanda no kubatoteza mu buryo bunyuranyije n’amategeko bihagarara. Turasaba ko ibikorwa byo gushyigikira imitwe irwanya u Rwanda bihagarara. Ndatekereza ko itari inakenewe, ibyo ni ibintu abantu bakora mu cyumweru kimwe.”
Uganda iri mu bibazo by’ubukungu ndetse na Banki nkuru y’icyo gihugu iherutse kwerurira abagize Inteko Ishinga Amategeko ko yaguye mu gihombo cya miliyoni 545 z’amadorali ya Amerika mu myaka 15 ishize.
Abasesenguzi basanga Uganda ikeneye cyane ko umupaka ufungurwa nubwo n’abanyarwanda bawukeneye. Ku ruhande rumwe bisa nk’aho Museveni yari yizeye ko inama iheruka isiga iwufunguye nkuko n’ubutumwa yanditse kuri Twitter bibugaragaza.
Nyuma gato y’iyo nama yanditse ati “Mfitiye impuhwe abaturage ba Uganda n’ab’u Rwanda bagizweho ingaruka n’ifungwa ry’umupaka wa Gatuna. Ndabasaza kwihangana mu gihe turi gushaka igisubizo kirambye. Nizeye ko ukuri kuzagaragara kubera Guverinoma ya NRM [Ishyaka riri ku butegetsi] ihagaze ku kuri.”
My sympathies go out to the citizens of Uganda and Rwanda that have been affected by the closure of the Katuna border. I call upon you to be patient as we pursue a lasting solution. I am very optimistic that the truth will come out because the NRM government stands for the truth. pic.twitter.com/940BtM2kTK
— Yoweri K Museveni (@KagutaMuseveni) February 21, 2020
Dr. Vincent Biruta wari mu nama yabereye i Gatuna, yavuze ko abahuza bari bateguye gahunda irimo n’ikimenyetso cyo kwambuka umupaka, ariko abakuru b’ibihugu baza kuyihindura nyuma ari nabwo ikiganiro n’itangazamakuru cyakuwemo, hagasomwa itangazo. Birashoboka ko ariho icyizere Museveni yari afite cyari gishingiye.
Ati “Ndakeka iyo nyandiko ya Twitter yaranditswe inama irimo cyangwa itararangira, wenda bikozwe n’ushinzwe konti ye ya Twitter.”
Umujyanama wa Perezida Kagame, Dr Jean Paul Kimonyo, yavuze ko Museveni ashobora kuzubahiriza ibyo yasabwe kubera igitutu ariho cyerekeye ubukungu bwa Uganda buri kuzahara.
Ati “Turebye uko ibintu bihagaze ubu Perezida Museveni ari ku gitutu gikomeye. Bisa nk’aho Museveni yatekerezaga ko inama yabaye ku wa Gatanu izafungura umupaka ariko si ko byagenze. Kuri we hari igitutu ku ruhande rw’ubukungu nubwo n’abanyarwanda bawukeneye [Umupaka].”
Dr. Kimonyo asanga Uganda yaratunguwe n’uburyo u Rwanda rwitwaye ku bijyanye n’ifungwa ry’umupaka, itangira gufata ibyemezo bitandukanye.
Ati “Ikibazo gitangira Uganda yaravuze ngo u Rwanda ruze rupfukame ariko ibyo ntibyashobotse. Ntabwo Museveni yakuyeho pasiporo ya Charlotte Mukankusi, [ushinzwe dipolomasi mu mutwe w’iterabwoba wa RNC, washinzwe na Kayumba Nyamwasa], ntabwo ari ku busa batangiye kurekura bamwe mu bo bafunze. Ndatekereza ko azakora ibyo asabwa niba bikenewe ko umupaka ufungurwa nkuko yabivuze.”
Hashize imyaka itatu hari ubwumvikane buke hagati y’ibihugu byombi, u Rwanda rushinja Uganda gukorana no gukingira ikibaba ibikorwa by’imitwe igamije kuruhungabanyiriza umutekano, birimo iby’imitwe ya RNC, FDLR, RUD Urunana n’indi. Hari gufata no gufunga abanyarwanda mu buryo bunyuranyije n’amategeko bagakorerwa iyicarubozo ndetse no kubangamira ubucuruzi bwarwo.
Intambwe imaze guterwa mu kuzahura umubano hagati y’ibihugu byombi, irimo kurekura abaturage bari bafunzwe kuri buri ruhande, no gusinya amasezerano yo guhererekanya abanyabyaha.
Ibyo u Rwanda rusaba Uganda
Kimwe mu byo u Rwanda rwari rwasabye mbere y’inama ya Kane y’i Gatuma cyo gutesha agaciro pasiporo yahawe Charlotte Mukankusi wo muri RNC ari nayo yakoreshaga mu ngendo ze, cyarubahirijwe.
U Rwanda kandi rwari rwasabye Uganda kohereza abantu bagize uruhare mu bitero byo mu Kinigi mu mwaka ushize, byahitanye abantu 14 abandi bagakomereka. Ku wa Gatatu hari babiri boherejwe, nubwo hari abandi bataroherezwa.
U Rwanda rukomeje gusaba Uganda gukurikirana ibikorwa n’ikusanywa ry’inkunga ihabwa imitwe yo guhungabanya u Rwanda, bikorwa n’abarimo Prossy Bonabaana, Sula Nuwamanya, Dr Rukundo Rugali, Emerithe Gahongayire na Emmanuel Mutarambirwa, byose bigashyigikirwa na RNC, binyuze mu muryango utari uwa leta Self-Worth Initiative.
Mu bandi rusaba kohererezwa bari muri RUD Urunana yagabye igitero mu Kinigi, uretse Sous Lieutenant Selemani Kabayija na Private Fidèle Nzabonimpa bagejejwe mu Rwanda, hari Mugwaneza Eric na Capt. Nshimiye uzwi nka Governor ari na we wayoboye igitero cyo mu Kinigi.
U Rwanda kandi rusaba Uganda gukurikirana abayobozi bakorana na RNC na RUD Urunana barimo Umunyamabanga wa Leta Philemon Mateke, Brig Gen Abel Kandiho uyobora CMI, Brig Gen Fred Karara, Col Sike Asiimwe, Major Fred Mushambo, Col Kaka Bagyenda n’abandi bayobozi bagira uruhare muri ibyo bikorwa.
",https://m.igihe.com/politiki/article/minisitiri-biruta-asanga-uganda-ifite-ubushake-ibibazo-byayo-n-u-rwanda,Politics
"Simva mu muryango ukomeye, aho ndi ni igihugu cyiza- Ikiganiro na Kamanzi uhagarariye urubyiruko mu Nteko (Video)","Kamanzi Ernest na Maniriho Clarisse ni bo badepite bahagariye urubyiruko mu Nteko Ishinga Amategeko y’u Rwanda kuva mu 2018.
Kamanzi Ernest na Maniriho Clarisse ni bo badepite bahagariye urubyiruko mu Nteko Ishinga Amategeko y’u Rwanda kuva mu 2018.
Mu matora yabaye muri uwo mwaka, abakandida 26 nibo bashakwagamo babiri bagombaga guhagararira urubyiruko muri manda y’imyaka itanu izageza mu 2023.
Kamanzi Ernest yabonye amajwi 66.8%, Maniriho Clarisse abona amajwi 52.9%.
Kamanzi w’imyaka 30, avuka mu karere ka Kamonyi mu Majyepfo y’u Rwanda, ni umusore.
Uyu umusore iyo muganiriye bigaragara ko aba acishije make, akavuga ko umwanya ariho uyu munsi nubwo ari umwanya ukomeye, we awufata nk’ikirango cy’imiyoborere myiza igihugu giha abakiri bato.
Avuga ko nubwo abenshi bashobora kwibwira ko yaba akomoka mu muryango ukomeye, bikaba aribyo byamugize uwo ariwe uyu munsi, ibi ngo sibyo kuko ava mu muryango utifashije cyane.
Mu kiganiro yahaye IGIHE, Depite Kamanzi yavuze byinshi ku buzima bwe, uko agira uruhare mu kubaka igihugu n’uburyo abona ikibazo cy’ubushomeri mu rubyiruko.
Ikiganiro na Depite Kamanzi Ernest
IGIHE: Ukiri muto inzozi zawe wumvaga wifuza kuzakora iki?
Kamanzi: Burya umwana wese agira inzozi, hari uvuga ati nzaba muganga, umusirakari n’ibindi, ariko uko ugenda ukura inzozi wari ufite zigenda zihinduka, njye rero nkiri muto numvaga nzaba umusirikari, ibi nabiterwaga n’amateka y’igihugu kuko nagiye mbona ko muri uru rugendo tumazemo imyaka 25, urubyiruko rwagize uruhare rukomeye ngo igihugu cyacu kibe kiri aho kiri uyu munsi, njye nabonye ko abasirikari aribo babigizemo uruhare mu kukibohora kugeza aho turi uyu munsi.
Nubwo ibi byose nabyumvaga nkiri muto ariko byatumaga numva nzaba umusirikari, ariko uko ugenda ukura bitewe n’amahirwe igihugu gitanga numvise hari n’ubundi buryo nagikoreramo, ni uko naje kwisanga muri politike.
IGIHE: Kuba depite abantu bashobora kwibwira ko biterwa n’umuryango ukomeye uvukamo, niko bimeze?
Kamanzi: Amateka ya mbere ya Jenoside yakorewe Abatutsi, abakiri bato ntabwo bahabwaga amahirwe ngo batange umusanzu ariko ubu byarahindutse, uyu munsi bareba ubushobozi umuntu afite bitari aho uturuka. Nanjye rero nkomoka mu muryango utifashije cyane.
IGIHE: Ni gute watekereje kwiyamamariza kuba umudepite?
Kamanzi: Kuri njye nakuze numva hari icyo ngomba igihugu cyanjye, burya uko ugenda ugira inshingano kandi ukazikora neza uba wumva ugomba gutera intambwe, igihe cyo gutanga kandidatire cyarageze numva nanjye ndi umwe mu bagomba kuzitanga ndetse ndayitanga, ariko ntibihagije kuko uba guhangana n’abandi ukagaragaza ibyo uzamarira abaturage, mu guhitamo rero nsanga bampisemo.
IGIHE: Umaze gutorwa aho uvuka babyakiriye gute?
Kamanzi: Birumvikana buri muntu wese aho akomoka iyo umwana wabo yateye intambwe barishima, navuga ko banejejwe n’uko umwana wabo yateye intambwe ariko ntibyabatunguye cyane kuko muri kwa kundi umuntu ashaka icyo amarira igihugu cye, akenshi abantu baba bakubona mu bikorwa bitandukanye, ntabwo batunguwe cyane ahubwo banejejwe n’ibyo nagezeho.
IGIHE: Wumvaga ari iki wagombaga gukorera urubyiruko ugeze mu Nteko?
Kamanzi: Iyo ugiye kwiyamamaza kujya mu Nteko uba ugomba kubanza kumenya inshingano zayo, harimo gutora amategeko, kugenzura ibikorwa bya guverinoma no guhagararira abaturage.
Iyo ugiyemo nk’uhagarariye urubyiruko mbere y’uko ugeramo uba wumva uzavuganira urubyiruko, ukareba niba amategeko atorwa ababereye, ukareba niba uko gahunda zigenerwa urubyiruko koko zibateza imbere, ibyo nibyo twumvaga tuzakorera urubyiruko. Iyo tugiye mu Nteko tureba niba gahunda igihugu cyihaye ariyo irimo gushyirwa mu bikorwa, ariko iyo ugezemo usanga n’abandi mukorana mufite izo nshingano mukagendera muri wa murongo.
IGIHE: Ese koko abadepite bakorera abaturage uko bikwiye?
Kamanzi: Inteko Ishinga Amategeko ntidukwiye kuyireba nk’urwego ruri ku ruhande rudashinzwe gufasha abaturage, iyo turi hariya Inteko icyo ikora ni ukureba niba icyerekezo guverinoma yihaye aricyo gishyirwa mu bikorwa, dufashe nk’urugero nk’abaturage bagombaga kuva mu manegeka, iriya ntabwo yari gahunda yo kubangamira abaturage ahubwo ni ukugira ngo bibarengere.
Iyo umuturage ari hariya aba yabura ubuzima , icyo gihe Inteko tuba tugomba kureba uko bava mu manegeka. Mwarabibonye ko nyuma yo kuhabakura imvura yaraguye itwara amazu yabo, twe nk’abadepite iyo tubonye ko ibyo leta ikora biri mu nyungu z’umuturage, duhama muri uwo murongo.
IGIHE: Mugeze mu Nteko nta gihe mwigeze kugira ubwoba bwo kuvuga?
Kamanzi: Burya tugira umugisha kuko tugira ubuyobozi butanga umwanya ku bakiri bato nabo bakagaragaza icyo bashoboye. Mbere twumvaga kuzakorana nabo bizagorana ariko twaje kwishimira gukorana n’abantu bafite uburambe. Ibyo ariko biba bisaba ko ukora ubushakashatsi kugira ngo ibitekerezo utanga koko bitaba bihabanye n’ibyabo.
IGIHE: Ikibazo cy’ubushomeri ukibona gute mu rubyiruko?
Kamanzi: Kuba tuvuga ubushomeri uyu munsi ni uko mbere ya Jenoside bitavugawga, uyu munsi turabivuga kuko igihugu cyatanze amahirwe, ayo mahirwe ni uko iyo tuvuze uburezi kuri wese, umuntu wese ugejeje imyaka yo kwiga yiga, iyo yize biba bivuze ko dufite abantu benshi bize ariko bitari ugusaba akazi leta ahubwo kugahanga.
Iki ntabwo rero ari ikibazo gikomeye, icyo twita ikibazo dukwiye kukibyazamo amahirwe, ayo mahirwe ya mbere ni uko igihugu cyakwigishije mbere ntibyari biriho.
Ikindi abantu bakwishimira ni uko urubyiruko tubona uyu munsi ruratanga icyizere. Nk’ubu tugiye mu ikoranabuhanga imishinga myinshi irimo guhangwa ni urubyuko rurimo, muri Made in Rwanda abakiri bato nibo barimo kugaragaramo, abantu barangije Kaminuza barimo kubyaza ubuhinzi amafaranga menshi.
Depite Kamanzi avuga ko icyo abakiri bato bakwiye kureba ari ayo mahirwe igihugu cyabahaye bakayabyaza umusaruro, kuko guverinoma ngo yiteguye kubafasha.
",https://m.igihe.com/politiki/article/simva-mu-muryango-ukomeye-aho-ndi-ni-igihugu-cyiza-ikiganiro-na-kamanzi,Politics
Urwishe ya nka ruracyayirimo: Leah Karegeya yahize guhirika ubuyobozi bwa Kayumba Nyamwasa muri RNC,"Umunyarwanda ni we wavuze ngo aho umutindi yanitse ntiriva, uyu mugani ukomeje kugana akari kubera muri RNC, umutwe w’iterabwoba washinzwe n’abagamije guhungabanya umutekano w’u Rwanda, abenshi bahunze kubera ibyaha bari bakurikiranyweho cyangwa andi makosa akomeye.
Umunyarwanda ni we wavuze ngo aho umutindi yanitse ntiriva, uyu mugani ukomeje kugana akari kubera muri RNC, umutwe w’iterabwoba washinzwe n’abagamije guhungabanya umutekano w’u Rwanda, abenshi bahunze kubera ibyaha bari bakurikiranyweho cyangwa andi makosa akomeye.
Ibibaso bikomeje kuba urusobe ku bayobozi bawo barimo Kayumba Nyamwasa, kugeza n’aho Leah Karegeya, umugore w’umwe mu bashinze uyu mutwe, avuze ko agiye kwihuza n’abandi badashyigikiye Kayumba Nyamwasa bakamuhirika.
Ni nyuma y’uko abari basigaye bakomeye muri uyu mutwe bose basa n’abitandukanyije na Kayumba Nyamwasa kuko na Frank Ruhinda, musaza wa Leah Karegeya wabaga muri Uganda, yamaze gutoroka RNC agahungira muri Canada aho yagiye kwifatanya na ba Tabita Gwiza, uheruka kwirukanwa muri RNC.
Uyu Tabitha Gwiza yahoze ari Komiseri ushinzwe abari n’abategarugoli mu ntara ya RNC ya Canada akaba n’umubitsi w’Akarere ka Windsor, ariko mu minsi ishize yarirukanwe. Uyu Gwiza ni mushiki wa Ben Rutabana uheruka kuburirwa irengero, ikibazo cyasembuye umwiryane muri uyu mutwe.
Frank Ruhinda ni umwe mu bagize uruhare runini mu gushora abanyarwanda baba muri uganda mu mutwe wa P5 afatanyije na CMI, ababyanze bagakorerwa ibikorwa by’iyicarubozo abandi bakanicwa.
Kwihuza kwa Leah Karegeya, Frank Ruhinda, Tabita Gwiza n’abandi bafatwa nk’abari ibikomerezwa muri uyu mutwe bigamije kotsa igitutu Kayumba ushinjwa kurigisa umutungo wa RNC, akawushora mu bikorwa bye by’ubucuruzi biri muri Afurika y’Epfo, Mozambique n’ahandi.
Leah Karegeya wahoze mu kanama gashinzwe imyitwarire n’imikorere muri RNC, mu minsi ishize ni bwo yashyize hanze ibaruwa ifunguye ikubiyemo ubwegure bwe ku nshingano yari yarahawe. Muri urwo rwandiko, yavuze ko yeguye kubera ko komite yari ayoboye itizewe, ku buryo imyanzuro bafata idahabwa agaciro.
Ati ""Nasanze nta mpamvu yo kuguma kuba umuyobozi mu gihe nka komite yahawe inshingano zo gufata ibyemezo ku bayobozi, nta gaciro babiha"".
Imwe muri iyo myanzuro harimo irebana n’uwari umuvugizi wayo, Jean Paul Turayishimye uheruka kwirukanwa nyuma yo kuzamura ikibazo kirimo ibura ry’umwe muri ba komiseri muri RNC, Benjamin Rutabana.
Leah yavuze ko itsinda rye ryemeje ko Turayishimye yirukanwe kubera ko yagaragaje impungenge ku ibura rya Rutabana. Gusa Nyamwasa we yahisemo ahubwo kumwirukana atabagishije inama.
Leah Karegeya yafatwaga nk’inararibonye muri RNC kuko yari umuyobozi mu kanama k’inararibonye kagishwaga inama mu bikorwa bitandukanye by’uyu mutwe kandi akaba umwe mu bantu bakunzwe n’abayoboke benshi ba RNC.
Amakuru avuga ko benshi mu bashyigikiye Leah Karegeya batuye muri Afurika y’Epfo, i Burayi na Canada bari gukora uko bashoboye kose ngo bitandukanye na RNC, ariko bakabinyuza mu buryo bwo kwegura bavuga ko ari ku mpamvu zabo bwite, birinda kwiteranya na Kayumba.
Kuva hamenyekana amakuru y’ibura rya Ben Rutabana bikekwa ko ryagizwemo uruhare na Kayumba Nyamwasa, benshi mu bayobozi muri uyu mutwe w’iterabwoba bareguye abandi bareguzwa baranirukanwa. Ibi byahise bitanga ishusho ko RNC yabaye nk’ubwato buri kurohama kandi butagifite umusare ubuyoboye.
Ibi kandi byaje bikurikiye icyemezo cya leta ya Afurika y’Epfo kibuza impunzi ziri ku butaka bwayo gukora ibikorwa n’inama zifite aho zihuriye na politiki.
Kugeza ubu abafatwaga nk’inkingi za mwamba muri RNC bitandukanyije nayo ni Dr. Théogène Rudasingwa, Kazungu Jean Paul, Dr. Muvunyi Paulin, Bwayihuku Mathias, na Nsabimana Callixte wiyita Sankara uri mu maboko y’ubutabera mu Rwanda.
Mu baburiwe irengero mu buryo budasobanutse bikekwa ko byakozwe n’ubuyobozi bwa RNC ni Maj Nkubana Emmanuel, Rwarinda Michel, na Benjamin Rutabana wari ukuriye ikigega cyitiriwe umuryango wa Rwigara cyanyuzwamo hafi 75% by’inkunga yatungaga RNC.
Umuzi w’ibibazo Leah Karegeya afitanye n’ubuyobozi bwa RNC si uwa vuba aha kuko kuva umugabo we, Patrick Karegeya, yapfa, abasigaye mu buyobozi bwawo ntibigeze bamuha ijambo.
Nyamwasa n’umugore we ni inzobere mu kunyereza umutungo, bashoye umutungo wa RNC mu bucuruzi bw’umuryango wabo harimo amahahiro akomeye muri Afurika y’Epfo, muri Mozambique n’ahandi nk’uko amakuru abivuga.
Nyamwasa ashinjwa kwiharira RNC, aho bagenzi be bafatanyije gushinga uyu mutwe bamushinja kunyereza umutungo, kutagira imiyoborere inoze, kwironda, gukoresha icyenewabo no kwigwizaho iby’uyu mutwe.
Kayumba yagiye akorana bya hafi n’abo mu muryango we barimo muramu we, Frank Ntwari, uyu akaba yaranamuhaye imbaraga zo kuba komiseri ushinzwe urubyiruko. Ntwari yagiye ashinjwa n’umugore wa Rutabana, Diane Rutabana ko ari umuntu wagiye atera ubwoba umugabo we.
Diane yavuze ko inshuro nyinshi yagiye agaragaza ikibazo afite, aho yanabwiye Ijwi rya Amerika ko Ntwari yagiye atera ubwoba Rutabana, ko mu gihe yaba asubiye muri Uganda azamufunga.
",https://m.igihe.com/politiki/article/urwishe-ya-nka-ruracyayirimo-leah-karegeya-yahize-guhirika-ubuyobozi-bwa,Politics
Perezida Kagame yavuze uko Uganda yamusabye ko Abanyarwanda basubukurayo ingendo akabyanga,"Perezida Paul Kagame yavuze ko yanze ubusabe bwa Uganda bwo kubwira abanyarwanda ko bakongera gukorera ingendo muri iki gihugu cy’igituranyi nyuma y’uko kirekuye abanyarwanda icyenda bari bahafungiye.
Perezida Paul Kagame yavuze ko yanze ubusabe bwa Uganda bwo kubwira abanyarwanda ko bakongera gukorera ingendo muri iki gihugu cy’igituranyi nyuma y’uko kirekuye abanyarwanda icyenda bari bahafungiye.
Mu ntangiriro z’uku kwezi nibwo Uganda yarekuye abanyarwanda icyenda mu magana y’abari bafungiye ku butaka bwayo, barimo abari bamaze imyaka igera kuri ibiri bafunzwe nta byaha bigaragara bashinjwa ahubwo bakorerwa iyicarubozo amanywa n’ijoro.
Abo banyarwanda barekuwe ni bamwe mu magana y’abo u Rwanda rwakunze gusaba Uganda kurekura, ruvuga ko bafashwe mu buryo bunyuranyije n’amategeko bagatotezwa, ntibagezwe mu butabera bamwe bagakurizmao no gupfa.
U Rwanda kandi rwagiye rwinubira uburyo Uganda ikorana n’imitwe ishaka kuruhungabanyiriza umutekano irimo RNC ya Kayumba Nyamwasa.
Byatumye muri Werurwe umwaka ushize, rugira inama abaturage barwo yo guhagarika ingendo zijya muri Uganda kuko umutekano wabo utizewe.
Kuri uyu wa Gatatu ubwo Perezida Kagame yakiraga ku meza abahagarariye ibihugu byabo n’imiryango mpuzamahanga mu Rwanda, anabifuriza umwaka mushya wa 2020, yavuze ko Uganda iherutse kumusaba kubwira abanyarwanda ko bakongera gutemberera muri icyo gihugu.
Yavuze ko Uganda yabihereye kuri abo banyarwanda icyenda yari imaze kurekura n’abandi bake barekuwe mbere, ikumva ko nawe yahita abwira Abanyarwanda ngo basubire gukorera ingendo muri Uganda bisanzuye.
Ati “Bahise bambwira bati mukwiriye kugira icyo mukora. Ngo mubwire Abanyarwanda baze muri Uganda. Uwabimbwiraga naramubwiye nti nta kibazo, ariko se nindamuka mbyemeye, uyu munsi n’ejo, n’ejo bundi Abanyarwanda bakongera bagafungwa n’abafunzwe mbere batararekurwa?”
Yakomeje agira ati “Murumva nzasubira kubwira Abanyarwanda ngo narababeshye, nimwongere muhagarike kujya muri Uganda ? Naramubwiye nti mutubabarire, mureke gufata abanyarwanda kuko n’abafashwe ntibigeze bagira ibyo bashinjwa imyaka n’imyaka. Ikindi nimurekere aho gukorana n’iriya mitwe ishaka guhungabanya umutekano w’u Rwanda, nibikorwa gufungura umupaka bizahita byikora.”
Perezida Kagame yavuze ko kubera umubano w’u Rwanda na Uganda utari wifashe neza, byanatumye umwaka ushize kuyobora umuryango wa Afurika y’Iburasirazuba (EAC) bikomera, kurusha uko byamworoheye mu 2017 ubwo yari ayoboye umuryango wa Afurika yunze Ubumwe.
Ati “Nubwo ari ibihugu bike ariko byari bigoye kurusha kuyobora umugabane wose ariko ubuyobozi bwaba ubw’igihugu kimwe n’igihugu cyanjye mpura n’impogamizi kandi ari igihugu kimwe nkanswe umuryango. Ngira ngo muzi ibibazo twahuye nabyo n’abaturanyi bacu ariko by’umwihariko umuturanyi wacu mu majyaruguru, Uganda.”
Yavuze ko intego za EAC ari ubufatanye , kwihuza n’imigenderanire myiza y’abayituye , gusa ngo ntabwo bipfa kwikora.
Yavuze kuba EAC yifuza gufungurirana amarembo hagati y’ibihugu biyigize bitazikora.
Ati “Kuyikuraho [imipaka] ugomba kugira icyo ukora, ugomba gutsura umubano n’abaturanyi. Ukabafata nk’uko bagufata. Ntabwo wahiga abantu bo mu kindi gihugu ngo ugaruke uvuga ngo ibintu by’imipaka ntacyo bivuze.”
Yavuze ko nubwo imipaka yakurwaho hagati y’ibihugu, kuba abaturanyi bitazavaho kandi bizahora bisaba kubanirana neza.
Perezida Kagame yavuze ko igihe cyose udashaka ko umuturanyi wawe agera iwawe, uba wamaze gushyiraho umupaka ubatandukanya nubwo mu bigaragara nta yindi mipaka yaba ihari.
Ati “Nzatembera ariko ningera ku rugo rwawe mvuge nti oya aha sinaharenga, uzaba wamaze gushyiraho umupaka hagati y’imiryango. Nibyo byabaye hagati y’u Rwanda na Uganda mu minsi ishize.”
Kubana nk’abaturanyi, Perezida Kagame yabigereranyije nko guturana mufite inzu z’ibyatsi, ko igihe cyose mwirinda icyatuma imwe ifatwa n’umuriro kuko ikongeza izindi.
Ati “ Iyo ufite inzu z’ibyatsi zegeranye, wirinda kunagamo umuriro kuko n’inzu yawe izashya. Inzu y’umuturanyi nifatwa n’umuriro, izakongeza n’iyawe. Niko ikibazo giteye, niyo mpamvu ubufatanye aricyo kintu cyiza.”
Yakomeje agira ati “Twize amasomo menshi. Tuzi ububi bwo gutwika inzu z’abandi, turabizi neza icyo bisaba. Twe ntabwo tujya dukina iyo mikino yo gutwika inzu z’abandi ariko dushyira imbaraga mu kurinda izacu ngo zidashya mu buryo bworoshye, kandi tugaharanira ko ushaka gutwika inzu zacu bizamutwara ikiguzi kinini.”
Perezida Kagame yavuze ko amasezerano yo kubyutsa umubano hagati y’u Rwanda na Uganda ku buhuza bwa Repubulika Iharanira Demokarasi ya Congo na Angola, yitezweho kurangiza ibyo bibazo byose.
Amafoto:Niyonzima Moise
",https://m.igihe.com/politiki/article/perezida-kagame-yavuze-uko-uganda-yamusabye-ko-abanyarwanda-bajyayo-akabyanga,Politics
"Urwango rwo kwitwa Abanyarwanda, ubwicanyi mu isura ya ‘Jenoside’: Ibihe bikomeye ku banyamulenge muri RDC","Amateka y’Abanyamulenge ni maremare cyane, aho agaragaza ko bageze muri Congo mu kinyejana cya 17 mbere y’uko Abanyaburayi bigabanya Afurika binyuze mu nama yiswe iya Berlin, yabaye hagati ya Ugushyingo 1884 na Gashyantare 1885. Bibarwa ko icyo gihe Abanyamulenge bari bahamaze imyaka hafi 200.
Amateka y’Abanyamulenge ni maremare cyane, aho agaragaza ko bageze muri Congo mu kinyejana cya 17 mbere y’uko Abanyaburayi bigabanya Afurika binyuze mu nama yiswe iya Berlin, yabaye hagati ya Ugushyingo 1884 na Gashyantare 1885. Bibarwa ko icyo gihe Abanyamulenge bari bahamaze imyaka hafi 200.
Nyamara magingo aya hari Abanye-Congo benshi bagifata Abanyamulenge nk’abanyamahanga, abanyarwanda by’umwihariko, ku buryo badakwiye kugira uburenganzira na buke ku butaka bwa Congo.
Ni ibintu byakomeje kubakururira ibibazo mu ntambara zidashira, kugeza ku ifatwa nk’ikomeye kurusha izindi yatangiye mu 2017, ku buryo hari n’abavuga ko Abanyamulenge barimo gukorerwa Jenoside. Hategerejwe ahazava igisubizo kuri ubu bwicanyi, kuko Abanyamulenge bahamya ko Leta ya Congo yabatereranye.
Umwarimu muri Kaminuza y’u Rwanda mu gashami ko gukemura amakimbirane, Dr Aggée Shyaka Mugabe, ni umwe mu bakurikiranye by’umwihariko ibibazo by’abanyamulenge, kuva mu myaka yo hambere kugeza magingo aya.
Yagize ati “Abanyamulenge bahageze bavuye mu Rwanda, icyo gihe u Rwanda cyari igihugu gifite n’umwami, ariko Congo yo ntabwo yari iriho, uretse ko n’u Rwanda imbibi zarwo zitari iz’u Rwanda tuzi uyu munsi. Urumva mu kinyejana cya 17, birashoboka ko hari n’abagiye mu kinyejana cya 18, ndetse na nyuma yaho, ariko abagiyeyo bose batanze Congo kuba igihugu.”
Ni ukuvuga ko ubwo icyo gihugu cyabagaho, abagituye bahawe ubwenegihugu bwacyo hatitawe ku buryo bahageze n’aho baturutse, cyane ko uyu mugabane kimwe n’indi yose, yagiye iturwa n’abimukira muri ubu buryo.
Nyamara bishingiye ku ngengabitekerezo yagiye ibibwa, hari abafata Abanyamulenge nk’abanyamahanga, bakabagabaho intambara zidashira bagamije kubirukana no kubatwara ibyabo, nabo bagahorana ukwirwanaho ngo badashira.
Ubwicanyi ku Banyamulenge si ubwa none
Me Bukuru Ntwari, ni umunyamulenge ukomoka mu Minembwe, ariko kubera ubugizi bwa nabi bwibasiye ako gace yaragahunze. Ni umuyobozi w’umuryango uharanira amahoro, iterambere n’umurimo muri Kivu y’Amajyepfo.
Avuga ko ubwicanyi bukorerwa abanyamulenge bwatangiye mu 1964, buza gukara mu 1966 ubwo amoko aturanye n’Abanyamulenge yabicagamo benshi nk’uko ubu bimeze, abanyaga inka nyinshi, uretse ko bwo inzu zitatwikwaga.
Ati “Ni ibikorwa bikomeje kwibasira Abanyamulenge kuko nibo bica, nibo banyaga bakagenda bagasubirayo, bakajya kugurisha za nka (banyaze), hanyuma bakongera bakagaruka bakica, bakongera bagasubiraho, ni ibyo barimo kuva mu 2017.”
Me Bukuru avuga ko ku wa 7 Gicurasi 2017 ari bwo aba Mai-Mai benshi bavuye mu bice bya Lemera, Itombwe, Swima, Uvira, Sange, Lurenge n’ahandi, mu buryo bukomeye noneho batangira kwica abantu, banyaga ina zabo banatwika inzu.
Ati “Ni uko intambara twebwe twita Jenoside, yatangiye. Abanyamulenge nabo ni abantu bamenyereye kwirwanaho, intambara bazimazemo igihe kirenga imyaka 200, intambara iza ku buryo budasanzwe, kumbe harimo Abarundi ba RED Tabara bayobowe na Alexis Sinduhije, ba FNL Parpehutu bayobowe na Gen Nzabampema, barimo FOREBU ya Godefroid Niyombare, batwika inzu.”
Ubwo bwicanyi bwarakomeje, mu mwaka wa 2018 bugera mu bice bya Kamombo na Bijombo, mu 2019 bigera muri Minembwe rwagati.
Yakomeje ati “Mu 2019 nari mu Minembwe, tugira gutya tubona abantu batangiye kwica muri Lurenge noneho baje mu Minembwe hagati, bishe umwana w’umwungeri w’inka w’umunyamulenge, ibintu biba ibindi bindi, bakora ubwicanyi butarigera bubaho, banyaga inka. Umunyamulenge kumukuraho inka cyangwa kumumaraho inka ni urundi rupfu, baratwika, barica, bakongera bakica.”
“Insisiro zirenga 200 zimaze gutwikwa, hamaze kugenda inka hafi ibihumbi 70, no mu minsi ishize, ku wa Gatanu bajyanye izindi nyinshi, bica abantu, bamaze kurenga 200, abakomeretse ni amagana menshi, baratwika n’ahantu abantu bahungiye bakahatwika. Niyo mpamvu tuvuga ko Abanyamulenge barimo gukorerwa Jenoside, kandi imiryango yose yadutereranye. ”
Kuki ibwicanyi bwageze aha?
Dr Mugabe avuga ko ingengabitekerezo yo kwanga Abanyamulenge yigishijwe guhera mu 1960, bikomeza mu 1964-65 na nyuma y’intambara izwi nk’intambara ya Mulele.
Byose ngo byagiye bikorwa hashingiwe ku kuvuga ko Abanyamulenge atari Abanye-Congo, bityo badakwiye kugira uburenganzira nk’ubw’abandi, bigatuma abantu bashaka kubica ngo babambure ibyabo.
Yakomeje ati “Iyi myaka itatu guhera mu 2017, 2018, 2019 n’uyu wa kane twinjiyemo, byafashe indi ntera kubera ko abandi baturanye n’abanyamulenge bazwi nk’Abafurero, Ababembe, Banyindu, babashije kwishyira hamwe, ubundi kera babarwanyaga buri bwoko burwana ukwabwo, buhangana n’abanyamulenge.”
“Ubu noneho bishyize hamwe bibaha imbaraga, hiyongeraho n’imitwe yitwaje intwaro ikomoka mu bihugu byo muri aka karere, bibatiza umurindi, ndetse bamwe banabyijandikamo. Nibyo byatumye bigera kuri iriya ntera.”
Ikindi ngo abatera Abanyamulenge bahinduye uko bakora, kera bicaga umuntu umwe cyangwa babiri babasanze mu nka, ariko ubu bazanye uburyo busa na Jenoside.
Dr Mugabe ati “Sinatinya no kuvuga ko ari jenoside mu by’ukuri, barabatwikira, ubona ko bashaka kuvanaho ikintu cyose kigaragaza ko bafite uburenganzira kuri buriya butaka.”
Leta yaba ifite ubushake bwo gukemura ikibazo?
Me Bukuru avuga ko uretse Perezida Félix Tshisekedi uheruka kuvuga ko ubwenegihugu bwa Congo budakwiye gushidikanywa ku Banyamulenge, Guverinoma iyobowe na Minisitiri w’Intebe Sylvestre Ilunga Ilunkamba nta kintu iravuga, kimwe na Guverineri w’Inyara ya Kivu y’Amajyepfo.
Ati “Rero tugahamya ko twatereranywe, ko Abanyamulenge batereranywe, barimo gukorerwa Jenoside yeruye. Aho mu Minembwe kuva mu kwezi kwa gatatu k’umwaka ushize ubu harundiye impunzi zirenga ibihumbi 100, bugarijwe n’iyo mitwe ya RED Tabara, ku buryo dutekereza ko umunsi umwe ari ukugira ngo bazabatsembe.”
Abo ngo ni abahahungiye baturutse mu bice byatangiriyemo ibitero ahitwa Bijombo, Kamombo, Mibunda n’ahandi, n’inka zirimo gupfana nabo zidafite aho ziragirwa.
Dr Mugabe avuga ko Perezida Tshisekedi agaragaza ubushake bwo gukemura ibibazo ku buryo ajya anoherezayo intumwa za gisirikare, zikagerageza guhuza amoko ahanganye ariko bitaratanga umusaruro.
Yakomeje ati “Ariko kubera ko ari leta igifite intege nke, ikigerageza kwiyubaka, ugera aho ukumva mu by’ukuri ibibera muri kariya gace ndetse na za Beni, za Ituri, ari ibintu bisa nk’ibikorerwa ahantu hatari imbaraga za leta. Ubushake bushobora kuba buhari ariko ubushobozi bwo kubikora neza buidahari.”
“Ariko hari n’ibyo tugenda dusoma muri za raporo ndetse hamwe na hamwe ukumva n’abasirikare ubwabo bashinjwa gufatanya n’abica Abanyamulenge. Simvuga ko byashyirwa kuri leta yose ya Congo, ariko bamwe mu basirikare cyane cyane bafitanye isano na bariya Bafurero, Ababembe n’abandi, bagera mu baturage boherejwe gutabara, bakitwara nabi ndetse no kurushaho. Ibyo nabyo biravugwa.”
Igisubizo kizava he?
Dr Mugabe avuga ko ibyaha byo kwica abantu ubaziza uko baremwe nk’uko byagenze mu Rwanda mu 1994 n’ibindi bisa nka byo, ari ibyaha mpuzamahanga bibangamira amahoro n’umutekano mu buryo burenga imbibi z’igihugu birimo kuberamo.
Ibyo ngo bituma igisubizo kitanagomba kuva ahantu hamwe, ariko Leta ya Congo niyo igomba gufata iya mbere, byaba ngombwa ikiyambaza ibindi bihugu byo mu karere binabifitemo ubunararibonye n’Umuryango w’abibumbye.
Yakomeje ati “Erega ibyo byose bibera hariya, bihabera Monusco ihari ni zo ngabo zishinzwe kubungabunga amahoro, nyinshi ku Isi kurusha uyu munsi, ariko ntabwo zabashije kugarura umutekano, kurinda abaturage.”
Ibyo ngo ntibyakorwa mu gace ka Minembwe gusa, ahubwo byakorwa no mu bindi bice bya RDC birimo kuberamo ubwicanyi, kuko mu bushobozi bwa RDC gusa, bishobora kuzafata igihe ntibiramire ubuzima bwa benshi.
Itoroka ry’abasirikare b’Abanyamulenge
Mu ntangiriro z’uyu mwaka nibwo Ingabo za Repubulika ya Demokarasi ya Congo (FARDC) zemeje ko umwe mu basirikare bakuru bazo, Colonel Michel Rukunda uzwi nka Makanika, w’Umunyamulenge, yatorotse igisirikare ajya kwifatanya ba bene wabo mu buryo bwo kwirinda ku bitero bakomeje kugabwaho.
Uyu mugabo yumvikanye mu itangazamakuru avuga ko yagiye kubera ko “abaturage barimo gupfa iwacu, ibintu tutakwihanganira kuko ntabwo twarebera abantu bapfa ngo bashire ngo tuzabone kugira icyo dukora. Niba turi muri leta, tuyirimo kubera ko tugira ababyeyi, tugira iwacu. Ababyeyi bacu batagihari n’iwacu barashize, ubwo twaba dukora iki, ko twize igisirikare kugira ngo turengere abaturage n’ibyabo, bakaba batarimo barengerwa?”
Yakomeje ati “Twahisemo kuza kubabarana n’abaturage, kuza gufatanya na bo kugira ngo dushakane amahoro yabo kuko abari bayashinzwe ntacyo bakoze bararebereye.”
Ni urugamba avuga ko bazarwana “kugeza ku mutongi wa nyuma w’amaraso”, “kugeza tugaruye uburenganzira bw’abaturage.”
Mu minsi ishize byanavuzwe ko undi musirikare mukuru Colonel Aaron Nyamushebwa w’umunyamulenge na we yatorotse, ariko ayo makuru aza guhakanwa kugeza no kuri nyir’ubwite.
Me Bukuru Ntwari avuga ko “kuva muri Kivu y’Amajyepfo mu Tulambo, Mibunda, ahantu Mai Mai yanatwitse, Mai Mai yasenye, yanyaze inka, n’aho ari muri Congo Central, ahantu mu bilometero byinshi hafi 3000, [kuvuga ko yatorotse] noneho byanamuteza n’akaga gakomeye mu bantu bari kumwe, uretse ko ari mu gisirikare cy’igihugu bamubumbatira.”
Yakomeje ati “Uretse ko yabibeshyuje, ariko ni inkuru zaremereye ubwoko bw’Abanyamulenge cyane.”
Balkanization, ibyago ku banyamulenge
Imvugo ikomeje gushyushya imitwe y’abanye-Congo benshi ni icyizwe ‘balkanization; ko hari umugambi wo kwigabanya icyo gihugu bigizwemo uruhare n’ibihugu birimo u Rwanda.
Ni imvugo zanagarutsweho n’abarimo Cardinal Fridolin Ambongo Besungu na Adolphe Muzito wabaye Minisitiri w’Intebe wa RDC, ubu ni umuvugizi w’ihuriro Lamuka.
Ambongo yavuze ko Abanyarwanda cyangwa Abanya-Uganda bamaze imyaka myinshi muri RDC “nta washidikanya ku bwenegihugu bwabo bwa Congo, ariko igiteye inkeke ni abakomeje kwiyongerayo, kandi tukanabaha umwanya wo guhita nk’Abanye-Congo.”
Dr Mugabe avuga ko guhuza iyi balkanization no kuba iki gihugu gifite abanyamahanga gicumbikiye, kandi bikavugwa n’abantu bakomeye mu gihugu, bishobora gushyira mu kaga Abanyamulenge. Ku bwe ngo abona imvugo ya ""balkanisation"" ifite ibisobanuro by’uruhurirane nka bibiri.
Yakomeje ati “Hari abanyapolitiki batsinzwe amatora bakora ibishoboka byose kugira ngo banduze isura ya Perezida Tshisekedi ashishikajwe no kugarura umubano mwiza hagati ya RDC n’abaturanyi bayo harimo n’u Rwanda.”
“Hari ingengabitekerezo imaze imyaka myinshi yaracengejwe mu baturage yo kwanga abazwi nka ""Rwandophones"" cyangwa abavuga Ikinyarwanda ndetse n’u Rwanda. Kwanga abavuga Ikinyarwanda ni umushinga wagiye uhesha abanyapolitiki benshi akazi. Umenyapokitiki ushaka umwanya, cyane cyane abakomoka mu burasirazuba bakunze gukoresha iturufu nka ""balkanisation"" mu rwego rwo kwishakira amaramuko.”
Ibyo ngo bishobora kuba biterwa n’uko hari abanye-Congo batarimo kubona neza uburyo u Rwanda na RDC bifitanye umubano mwiza mu butwererane n’ubukungu, akaba ari bo “bacuruza iyo mvugo ko hari balkanization.”
",https://m.igihe.com/politiki/amakuru/article/urwango-rwo-kwitwa-abanyarwanda-ubwicanyi-mu-isura-ya-jenoside-ibihe-bikomeye,Politics
Umuntu ukekwaho Coronavirus yashyizwe mu kato muri Kenya,"Ubuyobozi bw’ikigo cy’indege cya Kenya Airways bwatangaje ko hari umuntu washyizwe mu kato mu bitaro bya Kenyatta National Hospital (KNH), avuye Guangzhou mu Bushinwa ariko akagaragaraho ibimenyetso by’ibicurane.
Ubuyobozi bw’ikigo cy’indege cya Kenya Airways bwatangaje ko hari umuntu washyizwe mu kato mu bitaro bya Kenyatta National Hospital (KNH), avuye Guangzhou mu Bushinwa ariko akagaragaraho ibimenyetso by’ibicurane.
Ni mu gihe u Bushinwa bwagarayemo icyorezo cya Coronavirus, gifatwa nk’indwara y’ubuhumekero ishobora gukurizamo umusonga.
Itangazp rya Kenya Airways rivuga ko uwo mugenzi yageze i Nairobi kuri uyu wa Kabiri avuye i Guangzhou.
Rikomeza riti “Icyemezo cyo kumushyira mu kato cyemeranyijweho na Guverinoma ya Kenya ku kibuga cy’Indege cya JKIA,”
Amakuru avuga ko uyu muntu yari yemerewe gusubira iwabo n’ubuyobozi bw’u Bushinwa, ku kibuga mpuzamahanga cy’indege cya Baiyun i Guangzhou.
Kenya Airways yatangaje ko ubu no kujya mu ndege birimo gusaba ko umunrtu abanza kugenzurwa, kugira ngo ataza kugira abyo yanduza aramutse afite coronavirus.
Imibare y’abahitanywe na coronavirus ukomeje kwiyongera aho bageze ku 106, ndetse umubare w’abayanduye wikubye inshuro hafi ebyiri mu munsi umwe gusa, nk’uko ubuyobozi bw’u Bushinwa bwabitangaje.
Iyi ndwara yamaze kugera mu bihugu bitandukanye birimo ibyo muri Aziya, u Burayi na Cote d’ivoire muri Afurika hari umuntu wayiketsweho.
Umubare w’abantu bari bamaze kwandura iyi virusi ifata imyanya y’ubuhumekero bikavamo umusonga, mu Bushinwa kuri uyu wa Mbere habarurwaga 4.515 bavuye ku 2.835 ku munsi wabanje.
",https://m.igihe.com/politiki/amakuru/article/umuntu-ukekwaho-coronavirus-yashyizwe-mu-kato-muri-kenya,Politics
Ibigo 10 bikora ibijyanye na drones bihataniye igihembo cya £40.000 kizatangirwa i Kigali ,"Ibigo 10 byo ku mugabane wa Afurika byatoranyijwe nk’ibizahatanira igihembo cya £40,000 kizatangwa mu nama izabera i Kigali mu kwezi gutaha, agenewe ikigo kizagaragaza umwihariko kurusha ibindi.
Ibigo 10 byo ku mugabane wa Afurika byatoranyijwe nk’ibizahatanira igihembo cya £40,000 kizatangwa mu nama izabera i Kigali mu kwezi gutaha, agenewe ikigo kizagaragaza umwihariko kurusha ibindi.
Ibyo bigo uko ari 10 ni ibyo mu bihugu icyenda byo kuri uyu mugabane birimo Benin, Repubulika ya Demokarasi ya Congo, Kenya, Malawi, Nigeria, Afurika y’Epfo, Tanzania, Zambia na Zimbabwe.
Ku munsi wa nyuma w’irushanwa, buri kigo kizahabwa umwanya wo kugaragaza imikorere imbere y’akanama nkemurampaka, mu nama nyafurika ku bijyanye n’indege zitagira abapilote (drones), izabera i Kigali ku wa 6 Gashyantare 2020.
Ibigo bihatanye muri iri rushanwa rizwi nka African Drone Business Challenge (ADBC) ribaye ku nshuro ya mbere, rigenewe ba rwiyemezamirimo ba Afurika, hagamijwe kwerekana uburyo bushya drones zakwifashishwa mu buryo butanga umusaruro.
Ibyo bigo icumi ni DRONE ERA (Benin), Africa Bees (DRC), Kenya Flying Labs (Kenya), MicroMek Limited (Malawi), Global Air Drone Academy (Nigeria/USA), Upshore Robotics (Nigeria), Integrated Aerial Systems (Afurika y’Epfo), Jembe Kilimo (Tanzania), JCKEG Solutions (Zambia), na Alley Capital Group (ACG) (Zimbabwe).
Ibyo bigo byatoranyijwe mu bindi hafi 150 byari byagaragaje imishinga yabyo, byo mu bihugu 31 bya Afurika. Abahatanaga basabwe kugaragaza umushinga w’uburyo drones zakoreshwa mu kwagura amahirwe y’ubucuruzi.
Imishinga yatanzwe yasesenguwe n’impuguke mpuzamahanga zari zigize akanama nkemurampaka, amanota atangwa harenwe ku bintu birimo amahirwe umushinga ugaragaza yatuma waguka kandi ukaramba, kuba drones zakoreshwa mu nyungu z’abantu benshi no kuba zongera amahirwe mu iterambere ry’ubukungu.
Mu mishinga yakiriwe, imyinshi yari ikiri mu mwaka wa mbere wo gutangira, yibanda cyane ku nzego zirimo ubucukuzi bw’amabuye y’agaciro, ubuhinzi n’ubuzima.
Biteganyijwe ko ibigo icumi byatoranyijwe bizanyura mu mwiherero w’iminsi ibiri ugamije gukarisha imishinga yabo, yateguwe na Carnegie Mellon University Africa (CMU Africa) azibanda ku kunoza imishinga, bagahabwa n’amahirwe yo guhura n’abantu batandukanye.
Biteganyijwe ko abazatsinda ari abazabasha kugaragaza neza imishinga yabo imbere y’abakemurampaka n’abazaba bitabiriye iyi nama basaga 800.
Nyuma hazatangazwa abatsinze harimo uwatwaye igihembo nyamukuru n’uwamuguye mu ntege, ibihembo byose hamwe bizaba bifite agaciro ka £40,000, ni ukuvuga hafi miliyoni 50 Frw yatanzwe n’Ikigega cy’Abongereza gishinzwe iterambere mpuzamahanga, UKAID/DfID.
Inama nyafurika ku bijyanye na drones izabera mu Rwanda ku wa 5-7 Gashyantare, 2020. Yeteguwe ku bufatanye bwa Banki y’Isi na Guverinoma y’u Rwanda, ikazitabirwa n’abasaga 1000, muri Kigali Convention Centre.
Umuyobozi wa Banki y’Isi mu Rwanda, Yasser El-Gammal, yavuze ko iyi nama yashyizeho amahirwe yihariye yo “kuri ba rwiyemezamirimo ngo babashe gutangira ibiko by’ikoranabuhanga ryo ku rwego rwo hejuru, bikazagira uruhare mu kubaka urwego rwa drones kandi rukora neza muri Afurika runazamura imitangire ya serivisi ku baturage bayo.”
Biteganyijwe ko muri iyi nama hazabaho ibice byo kungurana ubumenyi mu bijyanye na drones, kumurika ibyo bakora n’irushanwa rizitwa Lake Kivu Challenge rizahuza ibigo by’ikoranabuhanga.
U Rwanda ni kimwe mu bihugu bike ku Isi bibyaza umusaruro drones mu bijyanye n’ubuzima, aho bigizwemo uruhare n’ikigo Zipline, drones zigeza amaraso ku bitaro bitandukanye mu Rwanda, kimwe n’imiti iba ikenewe mu buryo bwihutirwa.
",https://m.igihe.com/politiki/amakuru/article/ibigo-10-bikora-ibijyanye-na-drones-bihataniye-igihembo-cya-l40-000,Politics
Afurika y’Epfo yagennye Ambasaderi mushya wayo mu Rwanda,"Afurika y’Epfo yamaze kugena Ambasaderi mushya wayo mu Rwanda, nyuma y’umwaka nta ambasaderi igira usimbura George Nkosinati Twala.
Afurika y’Epfo yamaze kugena Ambasaderi mushya wayo mu Rwanda, nyuma y’umwaka nta ambasaderi igira usimbura George Nkosinati Twala.
Mu Ukuboza 2018 nibwo uwari Ambasaderi wa Afurika y’Epfo mu Rwanda, George Nkosinati Twala yahamagajwe i Pretoria, nyuma y’uko manda ye yari yararangiye.
Icyo gihe hari hashize iminsi hari umwuka mubi wakuruwe n’ibitutsi bivugwa ko byatutswe uwari Minisitiri w’Ububanyi n’Amahanga wa Afurika y’Epfo, Lindiwe Sisulu, biturutse mu Rwanda.
Umunyamabana wa Leta ushinzwe umuryango wa Afurika y’Iburasirazuba, Olivier Nduhungirehe yabwiye The East African ko Afurika y’Epfo yamaze kuboherereza amazina ya ambasaderi mushya, gusa yirinda kumutangaza kuko u Rwanda “atari rwo rugena itariki nyayo azagerera i Kigali”.
Ibihugu byombi byamaze kwemeranya kuri ambasaderi mushya gusa nta na kimwe kiremera gutangaza uwo ari we.
Ikinyamakuru The East African cyatangaje ko gifite amakuru yizewe y’uko Mandisi Mpahlwa w’imyaka 60 ari we wagizwe Ambasaderi mushya wa Afurika y’Epfo mu Rwanda. Cyavuze ko yemejwe mu Ukwakira umwaka ushize, isaha n’isaha akaba yagera i Kigali agatangira imirimo.
Mpahlwa asanzwe ari ambasaderi wa Afurika y’Epfo muri Mozambique, manda ye muri icyo gihugu irarangira muri uyu mwaka.
Yigeze kuba Minisitiri w’ubucuruzi, anakora mu yindi myanya muri Guverinoma ya Afurika y’Epfo guhera mu 2004.
Nduhungirehe yavuze ko umubano w’u Rwanda na Afurika y’Epfo umeze neza, ndetse ngo n’ibibazo bihari bari kubikemura.
Yagize ati “Umubano wacu na Afurika y’Epfo ni mwiza. Twagize ibibazo mu minsi yashize ariko turi gukorana ngo tubikemure. Ambasaderi wacu mushya muri Afurika y’Epfo yakiriwe neza i Pretoria, na ambasaderi wabo mu Rwanda yeremewe.”
Nduhungirehe yavuze ko bari no gukemura ibindi bibazo biri hagati y’ibihugu byombi.
Mu Ukwakira 2019, Perezida Paul Kagame yakiriye Jeff Radebe, intumwa yihariye ya Perezida wa Afurika y’Epfo, Cyril Ramaphosa. Nyuma y’aho abakuru b’ibihugu bombi Kagame na Ramaphosa bahuriye i Sochi mu Burusiya bagirana ibiganiro aho bari bitabiriye inama ihuza u Burusiya na Afurika.
Muri Nyakanga 2019, u Rwanda rwasimbuje uwari Ambasaderi warwo muri Afurika y’Epfo, Vincent Karega wari uhamaze imyaka umunani, asimburwa na Ambasaderi mushya, Eugène Kayihura.
Nubwo umubano w’u Rwanda na Afurika y’Epfo ugenda ugarura isura, hari ibitaranoga, cyane cyane ko Afurika y’Epfo icumbikiye Kayumba Nyamwasa ukuriye RNC n’Umutwe w’abarwanyi wa P5, uhuriweho n’amashyaka atanu arwanya Leta y’u Rwanda.
Uyu mutwe wakomeje gutegura ibikorwa bigamije guhungabanya umutekano w’u Rwanda no kugirira nabi ubutegetsi buriho ndetse bamwe mu bari bawugize barimo umuyobozi wabo Rtd Major Mudathiru Habib, barimo kuburanishwa n’inkiko za gisirikare mu Rwanda, nyuma yo gufatwa n’ingabo za RDC, abandi bakishyikiriza MONUSCO.
Kugeza ubu kandi Abanyarwanda bakomeje kugorwa no kubona viza zo kwerekeza muri Afurika y’Epfo, ikibazo Perezida w’icyo gihugu, Cyril Ramaphosa aheruka kuvuga ko kigiye gukemurwa, ariko imyaka igiye kuba ibiri bitarashoboka.
",https://m.igihe.com/politiki/article/afurika-y-epfo-yagennye-ambasaderi-mushya-wayo-mu-rwanda,Politics
Ibyo wamenya kuri Gen Ndayishimiye ugiye guhagararira CNDD-FDD mu matora y’Umukuru w’Igihugu mu Burundi,"“Ntakugugumwa caratuvunye” niyo yari indirimbo mu mihanda yo mu Mujyi wa Kitega n’ahandi mu Burundi mu barwanashya ba CNDD-FDD, nyuma y’aho byemejwe ko Général Major Evariste Ndayishimiye ariwe mukandida mu matora y’Umukuru w’Igihugu ahabwamo amahirwe yo kuba Perezida.
“Ntakugugumwa caratuvunye” niyo yari indirimbo mu mihanda yo mu Mujyi wa Kitega n’ahandi mu Burundi mu barwanashya ba CNDD-FDD, nyuma y’aho byemejwe ko Général Major Evariste Ndayishimiye ariwe mukandida mu matora y’Umukuru w’Igihugu ahabwamo amahirwe yo kuba Perezida.
Inteko idasanzwe y’ishyaka riri ku butegetsi mu Burundi, CNDD-FDD yateranye kuri iki Cyumweru, yatoreye Général Evariste Ndayishimiye guhagararira iryo shyaka mu matora ya Perezida azaba muri Gicurasi uyu mwaka.
Ndayishimiye ni umwe mu bari bamaze iminsi bahabwa amahirwe yo gusimbura Pierre Nkurunziza wayoboraga u Burundi guhera mu 2015.
Gen Ndayishimiye ni umwe mu barwanashyaka b’imena ba CNDD-FDD, kandi yagiye ahabwa imyanya itandukanye mu gisirikare cy’u Burundi no muri Guverinoma.
Hari abavuga ko Ndayishimiye ari umwe mu nkoramutima za Nkurunziza , akaba inshuti ya hafi ya Minisitiri w’Umutekano, Allain Guillaume Bunyoni, ufatwa nk’ukomeye mu Burundi.
Ni umugabo utarakunze kugaragara kenshi mu ruhame ari nayo mpamvu hari benshi mu baturage bamufata nk’udafite ubusembwa mu bibazo bimaze iminsi biyogoza u Burundi.
Ndayishimiye uzwi nka Neva, yavukiye mu ntara ya Gitega muri Komini Giheta mu 1968. Yabanje kwiga amategeko muri Kaminuza y’u Burundi kugeza mu 1995 ubwo habaga ubwicanyi muri iyo kaminuza bwibasiye abanyeshuri b’Abahutu agahunga.
Uyu mugabo w’imyaka 52, ni umwe mu ba mbere binjiye mu gisirikare cy’ishyaka CNDD-FDD ubwo bari bakiri inyeshyamba.
Yayoboye ibitero bitandukanye mu ntambara yari igamije gufata ubutegetsi mu myaka ya za 2000.
Nyuma y’amasezerano yo guhagarika intambara yasinywe mu 2003, yagiye mu myanya itandukanye irimo kuba Minisitiri w’Umutekano, Umuyobozi ushinzwe guhuza ibikorwa bya gisirikare n’ibya gisivile mu biro by’umukuru w’igihugu. Yabaye kandi Umuyobozi Mukuru wa SOBUGEA, sosiyete ishinzwe ubwikorezi bwo mu kirere.
Guhera muri Kanama 2016, Ndayishimiye yatorewe kuba Umunyamabanga Mukuru wa CNDD-FDD.
Kimwe mu bivugwa kuba byatumye abarwanashyaka ba CNDD-FDD bamuhitamo, ni uko ari umwe mu bantu bafite ubunararibonye kandi bakuriye mu ishyaka.
Ni umuntu wakoze imirimo itandukanye ya gisirikare, azi ibijyanye n’imiyoborere kuko yakoze muri Minisiteri y’umutekano no mu biro by’umukuru w’igihugu, imikorere yaho arayizi neza.
Azwi kandi ku rwego rw’akarere kuko ni we wari uhagarariye Guverinoma y’u Burundi mu itsinda ryo gukurikirana ishyirwa mu bikorwa ry’amasezerano yo guhagarika imirwano yasinywe hagati y’u Burundi n’umutwe wa FNL Palipehutu.
Bivugwa ko afitanye kandi umubano wihariye na Leta ya Tanzania, imwe mu nshuti z’akadasohoka z’ishyaka CNDD-FDD. Nta byaha ashinjwa haba mu Burundi no ku rwego mpuzamahanga, ahubwo afatwa nk’umuntu wumva ibibazo kandi wicisha bugufi ari nabyo bimugira ukunzwe cyane mu baturage.
Ikindi Gen. Ndayishimiye ashimwa n’abamuzi kuba ari intyoza mu mbwirwaruhame, ndetse akagira akarimi kazi kureshya abaturage no guhosha uburakari ahari amakimbirane.
By’umwihariko, Gen. Ndayishimiye ni inshuti y’akadasohoka ya Nkurunziza, aho bivugwa ko nta kintu na kimwe gikorwa mu Burundi atakizi, haba mbere y’uko ajya mu buyobozi bw’ishyaka ndetse na nyuma yaho.
Ni umuhanga kandi mu gukorera ibikorwa bye mu rwihisho ntashake kwigaragaza, ku buryo kumenya imikorere n’imitekerereze ye ngo bigoye.
Icyakora, Ndayishimiye ngo ntashyigikiwe n’abasirikare bakuru bose, cyane cyane abavuka mu bice byo mu Burengerazuba bw’Igihugu nkuko bivugwa n’ab’imbere mu ishyaka. Ikindi ngo ni umuntu ugira umujinya vuba.
Nubwo bimeze gutyo, byitezwe ko Ndayishimiye ashobora gutsinda amatora ya Perezida kubera ko ishyaka CNDD-FDD rifite abayoboke benshi mu gihugu kandi akaba ari naryo risa n’iriyoboye inzego hafi ya zose z’ubutegetsi. Ikindi nuko amashyaka atavuga rumwe na Leta ari imbere mu gihugu asa n’adafite imbaraga nyinshi zakangaranya CNDD-FDD, amwe akaba yaranacitsemo ibice.
Scènes d’allégresse en @MairieBuja aussi pour célébrer le bon choix des congressistes à @Gitega qui ont désigné @e_ndayishimiye pour qu’il soit leur Candidat à la Présidentielle de mai 2020 au #Burundi.#Tsinda2020 pic.twitter.com/6tE8IyIRm8
— Cndd Fdd (@CnddFdd) January 26, 2020
#Burundi: Innombrable foule de #Bagumyabanga dans les rues de @KirundoProvince à la proclamation des résultats du Congrès à @Gitega. Ils aiment @e_ndayishimiye, le Candidat du @CnddFdd à la Présidentielle de mai 2020.#Tsinda2020 pic.twitter.com/zMzQu48Vnm
— Cndd Fdd (@CnddFdd) January 26, 2020
A @makambaProvince allégresse à la proclamation du Candidat choisi par le Congrès du @CnddFdd à @Gitega, Gen. @e_ndayishimiye, actuel Secrétaire Général du Parti.#Tsinda2020 #Burundi pic.twitter.com/mTDxhW4rZ4
— Cndd Fdd (@CnddFdd) January 26, 2020
Les membres du Parti @CnddFdd à @MuyingaProvince sortent des maisons et marchent en scandant des slogans du Parti, se félicitant pour le bon choix pour la Présidentielle de 2020 au #Burundi, Gen. @e_ndayishimiye.#Tsinda2020 pic.twitter.com/sX9xeseJFT
— Cndd Fdd (@CnddFdd) January 26, 2020
",https://m.igihe.com/politiki/article/burundi-gen-ndayishimiye-watorewe-guhagararira-cndd-fdd-mu-matora-ni-muntu-ki,Politics
Intandaro y’ubwoba n’uburakari bw’u Rwanda ubwo Gabon yivanaga muri OCAM rwari ruyoboye,"Imyaka ya 1974 kugeza mu 1978, ni imyaka yagoye cyane Leta ya Juvénal Habyarimana cyane cyane mu bijyanye no kugarura umwuka n’umubano mwiza mu muryango wa OCAM u Rwanda rwari rwahawe kuyobora.
Imyaka ya 1974 kugeza mu 1978, ni imyaka yagoye cyane Leta ya Juvénal Habyarimana cyane cyane mu bijyanye no kugarura umwuka n’umubano mwiza mu muryango wa OCAM u Rwanda rwari rwahawe kuyobora.
Ni umuryango Gabon yitaga ko wenda gupfa, mu gihe Habyarimana, Perezida wa Sénégal, Sédar Senghor n’abandi bake babonaga ko ari wo zingiro ry’ukwishyira hamwe kwa Afurika.
OCAM ni umuryango watangiye mu 1965, uzima mu 1985. Waje usimbuye undi witwaga Union Africaine et Malgache (UAM) washibutse mu kwishyira hamwe kw’ibihugu byahoze bikolonijwe n’u Bufaransa.
U Rwanda rwinjiranye na Zaire muri OCAM mu 1965, umuryango ufite intego zo gufatanye mu by’ubukungu, imibereho myiza y’abaturage, guhanahana ibijyanye n’umuco n’ibindi.
Bimwe mu byo u Rwanda rwawungukiyemo ukiriho ni igice kimwe cya Village Urugwiro cyubatswe ubwo rwiteguraga kwakira inama yawo y’abakuru b’ibihugu, kuba umunyarwanda Ambasaderi Ismail Amri Sued yarabaye umunyamabanga Mukuru wawo no kuba mu Rwanda ariho hari ikigo cya OCAM gishamikiye ku Burayi cyari gishinzwe amahugurwa by’ibarurishamibare mu bukungu.
Ibibazo muri uyu muryango byatangiye mu myaka ya 1972 ariko bikomera cyane mu 1974 ubwo byatangazwaga ko Perezida Habyarimana ari we ugiye gusimbura Senghor ku buyobozi bw’uwo muryango.
Ku ikubitiro, ibihugu nka Zaire byavuyemo mu 1972, Congo Brazzaville ikurikiraho mu 1973 naho Cameroun, Tchad na Madagascar bivamo mu 1974.
Umuryango wahoranye abanyamuryango 16, wasigaye urwariza ku banyamuryango 12 nabo abenshi bashya kandi badafite imbaraga nyinshi dore ko ibihugu byinshi byari bikomeye byari bimaze kuvamo.
U Rwanda rwatorewe i Bangui, Gabon ihavana umujinya
Kuva tariki 10 kugeza 12 Kanama 1974, i Bangui muri Centrafrique habareye inama ya munani y’abakuru b’ibihugu bya OCAM.
Muri OCAM, ibihugu byari bisigaye bikomeye byari Sénégal na Côte d’Ivoire ari nabyo byafataga ahanini imyanzuro ikomeye, ibindi bikabigenderaho.
Ibyo bigaragazwa n’uko muri iyo nama ya munani, Perezida Senghor wari ucyuye igihe ku buyobozi bwa OCAM yatanze imyanzuro y’amavugurura yagombaga gutuma OCAM ikomeza kubaho, ibihugu hafi ya byose biyemeza uko yakabaye.
Muri iyo nama, ubwo Senghor yahabwaga umwanya ngo avuge ijambo rizosa manda ye, yavuze ko Umujyi wa Bangui ukwiriye kuba icyicaro gikuru cya OCAM, kikavanwa i Yaounde muri Cameroun.
Yavuze ko Maj Gen Juvenal Habyarimana ari we ukwiriye uba Perezida wa OCAM, Umunyamabanga Mukuru wa OCAM akava mu birwa bya Maurice, naho inama y’abakuru b’ibihugu bya OCAM ikajya iba buri myaka ibiri aho kuba buri mwaka.
Amwe mu mashami ya OCAM yahawe ibyicaro bishya, Gabon ntiyashyirwamo na kimwe icyakora hemezwa ko umuyobozi mukuru w’ikigo gishinzwe umutekano w’indege, (ASECNA) ava muri Gabon.
Perezida Habyarimana yahawe inkoni yo kuyobora OCAM, inama itaha ishyirwa muri Nyakanga 1976, ikabera i Kigali mu Rwanda.
Inyandiko z’icyo gihe za Ambasade ya Leta Zunze Ubumwe za Amerika i Bangui nk’uko zashyizwe hanze na Wikileaks, zivuga ko Omar Bongo wayoboraga Gabon yagaragaye mu nama ababaye ndetse ngo ari mu bakuru b’ibihugu batashye inama ikirangira i Bangui.
Ibihugu nka Gabon, Bénin, Niger, Togo na Burkina Faso nabyo byatahanye umujinya ndetse biri mu byakekwaga ko bishobora kwivana muri OCAM kuko byafataga Sénégal na Côte d’Ivoire nk’ibishaka kwigira abategetsi b’umuryango kubera ko imyanzuro yose ariho yafatirwaga.
Ikindi cyababazaga bimwe muri ibyo bihugu, ni umubano wihariye wagaragaraga hagati y’u Bufaransa na Sénégal ndetse na Côte d’Ivoire.
Abandi bakuru b’ibihugu bari baje mu nama baraye i Bangui ngo bifatanye na Centrafrique kwizihiza umunsi w’ubwigenge kuwa 13 Kanama ariko abayobozi b’ibyo bihugu bitishimye bahise bitahira.
Byakomeje guhwihwiswa ko Gabon ishobora kubanziriza ibindi bihugu kuva muri OCAM ariko biranga kugeza muri Nzeri 1976, ubwo hari hasigaye amezi abiri ngo inama y’uwo muryango ibere i Kigali.
U Rwanda rwatunguwe no kumva mu binyamakuru ko Inama y’abaminisitiri ya Gabon yateranye tariki 7 Nzeri 1976, yatangaje ko icyo gihugu cyivanye muri OCAM gusa ikaguma mu mashami n’imishinga imwe n’imwe y’uwo muryango.
Byari inkuru mbi kuri uwo muryango wari umaze iminsi ucumbagira, bigakubitiraho ko Gabon yari kimwe mu bihugu bitanga umusanzu utubutse muri OCAM kandi ikaba kimwe mu bihugu byatangiranye nawo.
Impamvu zatanzwe binyuze mu binyamakuru byo muri Gabon, ni uko Bongo yashakaga gushyira imbaraga mu muryango w’ibihugu bya Afurika (OUA) yari abereye Visi Perezida anateganyijwe kuwuyobora guhera mu 1977.
Gabon kandi yabonaga OCAM nk’umuryango ushaje utajyanye n’icyerecyezo cya Afurika, ukigendera ku bitekerezo bya gikoloni byasizwe n’u Bufaransa.
Ikinyamakuru Union cyo muri Gabon cyanditse ko n’ubundi OCAM wari umuryango “wapfuye’ guhera mu 1972 ubwo ibihugu bine byawuvagamo, ko ‘nta mpamvu yo gukomeza gutuma usamba’. Cyakomeje kivuga ko Gabon “itazakomeza kuba ‘inka ikamirwa’ OCAM.
Ubwo yari mu Bufaransa muri uwo mwaka, Perezida Omar Bongo na we yavuze ko OCAM “yirangije kera yo ubwayo, kuko nta cyo ikimaze”.
Kumenya amakuru yo kwivana kwa Gabon muri OCAM hasigaye gusa amezi abiri ngo inama ibe, byababaje u Rwanda.
Inyandiko z’icyo gihe za ambasade ya Amerika i Kigali zigira ziti “u Rwanda rwarakajwe n’amakuru yo kwivana kwa Gabon muri OCAM rukabimenyera mu binyamakuru. U Rwanda rwari ruyoboye umuryango, rwahise rutangaza ko rugiye kugirana ibiganiro n’ibindi bihugu hakarebwa ingaruka uko kwivana mu muryango bizawugiraho.”
Ku ikubitiro, inama y’abakuru b’ibihugu bigize OCAM yagombaga kuba mu Ugushyingo mu 1976, yahise yigizwa inyuma, u Rwanda rushyiraho itsinda ryagombaga kujya i Libreville kwinginga Gabon ngo yisubireho ku cyemezo yafashe.
Amerika yatangaje ko u Rwanda rwasigaranye ubwoba bw’uko kugenda kwa Gabon gushobora gusenya OCAM burundu, bikagaragaza intege nke z’uwo muryango, ugapfira mu maboko ya Perezida Habyarimana wari uwuyoboye.
Tariki 30 Nzeri 1976, Habyarimana yagiye i Libreville. Ibyaranze ibiganiro bye na Perezida Omar Bongo harimo icyemezo cya Gabon cyo kwitandukanya na OCAM.
Baraganiriye birangira nta mwanzuro ufashwe, bemeranya kutemeranya kuri iyo ngingo ariko umubano w’ibihugu byombi ugakomeza. Uwo munsi hanasinywe amasezerano ane ajyanye n’ubufatanye bw’u Rwanda na Gabon.
Ku mugoroba Bongo amaze kwakira ku meza Habyarimana, yafashe ijambo, avuga ko mu byatumye bavamo harimo kuba OCAM itarahisemo Libreville nk’icyicaro gikuru cyayo.
Habyarimana yirinze kuvuga ku ngaruka zo kugenda kwa Gabon, gusa atangaza ko yubaha icyemezo cya Gabon cyo kwivana mu muryango, ariko agaragaza ko ababajwe no kuba umwe mu banyamuryango ba kera abavuyemo.
Mu bindi byavuzwe ko byavanye Gabon muri OCAM, harimo guteza imbere sosiyete yayo y’indege, Air Gabon igatandukana na Air Afrique yari ishamikiye kuri OCAM kandi isa n’iri gutera imbere cyane.
Kuva muri Nzeri 1976 kugeza mu Ugushyingo, abakuru b’ibihugu bya OCAM bane bari bamaze gusura Gabon ngo barebe ko yakwisubiraho ariko biba iby’ubusa.
Kubera ibibazo byakomeje kuzurungutana mu buyobozi bwa OCAM, imyaka ibiri u Rwanda rwagombaga kuyobora uwo muryango yavuyemo itanu.
Urugendo rwa OCAM rwarangiye mu 1985 usenyutse burundu kuko wasaga nk’umuryango utakijyanye n’igihe kandi ukomeje gutereranwa n’ibihugu byinshi ari nako havukaga imiryango mishya ihuza uturere.
Indi nenge ivugwa kuri OCAM, ni uko yari igizwe n’ibihugu bitatanye ku buryo ibyinshi byabonaga nta nyungu z’ako kanya zibihuza, bigahitamo kujya mu miryango ya hafi kandi ifite ingufu.
",https://m.igihe.com/politiki/article/intandaro-y-ubwoba-n-uburakari-bw-u-rwanda-ubwo-gabon-yivanaga-muri-ocam-rwari,Politics
Minisitiri Mateke wa Uganda yahishuye ko atemeranya n’amasezerano n’u Rwanda n’umugambi mushya barufiteho,"Mu gihe hashize iminsi mike hatekerezwa ko umubano w’u Rwanda na Uganda waba utangiye kugana mu cyerekezo kizima nyuma y’irekurwa ry’abanyarwanda icyenda bari bafungiweyo binyuranyije n’amategeko, ibintu byabaye nk’ibisubira i Rudubi ubwo Umunyamabanga wa Leta Ushinzwe ubutwererane n’akarere, Philemon Mateke, yavugaga uburyo atemera amasezerano yasinywe hagati ya Uganda n’u Rwanda.
Mu gihe hashize iminsi mike hatekerezwa ko umubano w’u Rwanda na Uganda waba utangiye kugana mu cyerekezo kizima nyuma y’irekurwa ry’abanyarwanda icyenda bari bafungiweyo binyuranyije n’amategeko, ibintu byabaye nk’ibisubira i Rudubi ubwo Umunyamabanga wa Leta Ushinzwe ubutwererane n’akarere, Philemon Mateke, yavugaga uburyo atemera amasezerano yasinywe hagati ya Uganda n’u Rwanda.
Ni amasezerano yasinyiwe i Luanda muri Angola ku wa 21 Kanama 2019, agamije gushakira umuti ibibazo u Rwanda rwashinjaga icyo gihugu birimo gufunga abaturage barwo binyuranyije n’amategeko no kubakorera iyicarubozo, gushyigikira imitwe igamije kuruhungabanyiriza umutekano no kubangamira ubucuruzi bwarwo.
Mu butumwa yanditse kuri Twitter kuri uyu wa Kane, Mateke yahishuye ko kuva kera na kare atemeraga amasezerano basinyanye n’u Rwanda agamije guhosha umwuka mubi uri hagati y’ibihugu byombi, mu gihe ari umwe mu bagombaga kuba bakurikirana uko ashyirwa mu bikorwa.
Yagize ati “Naburiye bagenzi banjye ko nta cyiza kiva mu gusinyana amasezerano n’ikibi. Kugarura amahoro ntibyakunze kuri Chamberlain mu 1938, ntabwo natwe bizashoboka. Turekuye abanyabyaha babo, batwituye kurasa abaturage bacu nk’imbwa! Ni igihe cyo gusubiza kuri iyi myitwarire y’ubushotoranyi.”
I warned colleagues that nothing good comes from signing a pact with the devil. Appeasement didn't work for Chamberlain in 1938, and it won't work for us. We release their criminals, and they repay by shooting our citizens like dogs! Time to respond to this condescending behavior
— Philemon Mateke, PhD (@PhilemonMateke) January 23, 2020
Aha mu 1938 yashakaga kuvuga ku byabaye muri uwo mwaka hakorwaga inama z’inkurikirane hagati y’ibihugu by’u Bwongereza, u Bufaransa, n’u Butaliyani, bikemerera u Budage bwari buyobowe na Adolf Hitler kwiyomekaho ibice bimwe bya Czechoslovakia, mu buryo bwo kwirinda intambara.
Hitler yasabaga igice cya Sudetenland, Neville Chamberlain wari Minisitiri w’Intebe w’u Bwongereza afata iya mbere aza guhura n’uwayoboraga u Bufaransa, Eduard Daladier na Benito Mussolini wayoboraga u Butaliyani, bahurira i Munich na Hitler, bemeranya ko agace ka Sudetenland komekwa k’u Budage, bataha bahamya ko habonetse amahoro. Nyuma y’amezi atanu Hitler yarenze ku byemeranyijweho agaba igitero kuri Czechoslovakia yose arayifata.
Nubwo Mateke atatoboye ngo avuge izina ry’igihugu, ibyo Mateke yavuze bihura neza n’ibibazo birimo kuba hagati y’u Rwanda na Uganda.
Naho iby’abantu barashwe yavugaga bihuye n’uko kuri uyu wa Gatatu u Rwanda rwashyikirije Uganda umurambo w’umuturage wayo, Ndagijimana Theogene, warashwe n’inzego z’umutekano z’u Rwanda zamufatiye mu bikorwa bya magendu ashaka no kwinjiza ibiyobyabwenge mu gihugu, zamuhagarika akagerageza kuzirwanya.
Amagambo ya Mateke anahura n’ay’umudepite Ruth Nankabirwa, kuri uyu wa Gatatu wabwiye bagenzi be mu Nteko Ishinga Amategeko ko Guverinoma ya Uganda ikwiye gukemura bwangu ikibazo ifitanye n’u Rwanda, ariko asa n’uca amarenga ku buryo bwakoreshwa.
Yagize ati “Mureke duhe amahirwe asesuye Guverinoma ya Uganda, amahirwe yo kurangiza urugendo rwo guharanira ko dusubirana umubano mwiza nk’uwo twahoranye, kuko ntabwo ushobora kwicara hano ngo utange amabwiriza ngo umupaka ufungurwe, ngo utekereze ko ayo mabwiriza azafungura umupaka.”
Perezida w’Inteko Ishinga Amategeko ya Uganda, Rebecca Kadaga, yahise amubwira ko yizeye ko atarimo kuvuga ko bagomba guceceka ngo barindire umwanzuro wa Guverinoma n’igihe hari umuntu wabo urashwe.
Nankabirwa yakomeje ati “Ntabwo wakemura ikibazo gihari uyu munsi hatabayeho kubura ubundi buzima.”
Gusa imvugo ya Mateke yamaganywe n’umudepite wa Uganda mu Nteko Ishinga Amategeko y’Umuryango y’Umuryango wa Afurika y’Uburasirazuba, Mukasa Mbidde, wavuze ati “namaganye aya magambo ya Minisitiri niba koko iyi ariyo konti yawe y’ukuri, ndabona igitekerezo cyawe nk’ikidashinga, cyuje ubucucu, nta shingiro, ntigikwiye kandi cyuzuye amateshwa. Komeza ubibe inyigisho zawe, ariko twe Abanya-Uganda turi maso”.
I shudder at such a comment from a whole minister if this is your true handle .I find your opinion devoid of reason,idiotic,preposterous, ludicrous, farcical and complete balderdash.
Pontificate ,but we Ugandans are watchful .
— Hon Mukasa F Mbidde (@Mbidde) January 23, 2020
Mateke yashimangiye urwango rwe ku Rwanda
Umunyamabanga wa Leta muri Minisiteri y’Ububanyi n’Amahanga y’u Rwanda, Amb Olivier Nduhungirehe, yasubije Mateke ko ibikorwa bye ari iby’ubushobotoranyi kurushaho, ku buryo yagakwiye guceceka.
Ati “Umuntu wafatiwe mu cyuho arimo gutegura ibitero by’iterabwoba byishe abantu 14 bigakomeretsa abandi 16 mu gihugu cy’abaturanyi, akwiye guceceka akareka abadipolomate ba nyabo bagakora akazi kabo.”
Someone who was caught red-handed, while organising a deadly terror attack that killed 14 people and wounded 16 others in a neighbouring country, should have the decency to remain silent and allow real diplomats to do their job. https://t.co/mt8ikzu2j6
— Amb. Olivier J.P. Nduhungirehe (@onduhungirehe) January 23, 2020
Mu biganiro biheruka guhuza intumwa z’u Rwanda na Uganda mu Ukuboza 2019, u Rwanda rwagaragaje uburyo Mateke yari inyuma y’abarwanyi bagabye igitero i Musanze ahazwi nko mu Kinigi kigahitana abaturage 14.
Ubwo bari ku ngingo zijyanye n’uko Uganda ifasha imitwe yitwaje intwaro, Nduhungirehe yatanze urugero rw’igitero cyabaye mu ijoro rishyira ku itariki ya Kane Ukwakira aho abarwanyi b’umutwe wa RUD Urunana bateye mu Kinigi.
Mu iperereza ryakozwe, hari ibikoresho byafashwe birimo na telefoni zigendanwa n’ubuhamya bwatanzwe n’abafashwe, byagaragaje uruhare rwa Uganda muri iki gitero.
Amb. Nduhungirehe ati “Ibyo byose bigaragaza ko uwari uyoboye icyo gitero ari uwitwa Philemon Mateke akaba Umunyamabanga wa leta ya Uganda ushinzwe ubutwererane bw’akarere. Byagaragajwe na za telefoni n’ubuhamya bwatanzwe n’abafashwe.”
 “Hari n’uwitwa Nshimiye wiyita Governor ushinzwe ibikorwa byihariye muri RUD Urunana, atuye hariya mu Karere ka Kisoro n’umuryango we, byagaragaye ko akunda kujya muri Kivu y’Amajyaruguru ahitwa Benza gutegura ibitero kandi ko ariwe wakoranaga bya hafi na Philemon Mateke. Urwo ni urugero rumwe natanze ariko hari n’izindi nyinshi twatanze zigaragaza ko bagikomeza guha urubuga abaturwanya.”
Si ubwa mbere Mateke avuzwe mu bikorwa bigamije guhungabanya umutekano w’u Rwanda, kuko byavuzwe ko mu Ukuboza 2018 yakoranyaga inama yahuje FDLR na RNC i Kampala, ngo bategure igikorwa gihuriweho cya gisirikare ku Rwanda nk’uko La Forge Bazeye na Theophile Abega bari bahagarariye FDLR muri iyo nama babivuze nyuma yo gufatirwa ku mupaka wa Bunagana basubiye mu birindiro muri RDC.
Dusubize amaso inyuma
Ubushotoranyi bwa Uganda ku Rwanda si ubwa vuba, ndetse mu myaka yashize havuyemo ugukozanyaho kwabereye muri Repubulika ya Demokarasi ya Congo, byavuyemo intambara ya Kisangani yarangiye RPA itsinze ingabo za Uganda, ibintu byababaje Uganda ku rwego rukomeye.
Gutsindirwa i Kisangani byatumye abaturage ba Uganda n’Inteko Ishinga Amategeko bashyira igitutu ku bushobozi bwa Museveni no ku hazaza he. Muri kwa gusuzugura u Rwanda, abadepite barakariye Museveni ariko baguma no kwikoma Guverinoma y’u Rwanda, nk’uko raporo ya International Crisis Group yo mu 2000 ibigaragaza.
Icyo gihe Museveni yabonye ko uburyo bwo gucubya abaturage be ari ukwibasira RPA mu magambo atyaye. Mu ijambo ryo ku wa 30 Kanama 1999, Museveni yabaye nk’uwikura mu bibazo abyegeka ku bandi.
Ati “Icyo nabasobanurira ni uko abavandimwe bacu muri RPA batabashije gukura ngo bamenye uko ibintu bimwe na bimwe bikorwa. Bumva ko kunyura iya bugufi hano na hariya bizabageza ku ntego yabo. Ikindi maze iminsi numva ni uko RPA yashatse kwigarurira Congo ariko ko turimo kubakoma imbere.”
“Ku ruhande rwacu dushishikajwe no kongerera ubushobozi abanye-Congo ariko bigaragara ko Abanyarwanda batabyishimiye. Ariko nubwo twaba tubangamiye imigambi bafite muri Congo, ni gute bumva ko batugabaho ibitero ngo birangirire aho? Ni ukureba hafi cyane.”
Igisirikare cya Uganda nticyigeze cyakira inshuro cyakubiswe n’Abanyarwanda, aho bumvaga ko ishema n’icyubahiro byabo byahungabanyijwe, ibitangazamakuru byanzika ko UPDF yatsinzwe ndetse abasirikare bayo barenga 200 bagapfa.
Raporo ya ICG ivuga ko hahise hatangira inama z’ibanga i Kampala zikitabirwa n’abasirikare bakiri mu mirimo n’abasezerewe, ngo “bashakishe uburyo bwo kwihimura ku cyo bafataga nk’ubugambanyi bw’abari bafatanyije n’u Rwanda.”
Hari aho yagize iti “Abasirikare bakuru mu Ngabo za Uganda bavuga ko umubano n’u Rwanda utazongera na rimwe kuba nk’uko wahoze nyuma y’ibyabereye i Kisangani.”
Nyuma y’imyaka myinshi, Uganda ikomeje gushotora u Rwanda aho yakunze gufunga abaturage barwo ibashinja ubutasi, ibintu itigeze igaragariza ibimenyetso ishingiraho, ndetse nta n’abagejejwe mu rukiko ngo ibyaha bibahame, ariko bagiye bakorerwa iyicarubozo rikomeye, bamwe bakarekurwa baragizwe intere, bamwe bibaviramo ubumuga abandi babira ubuzima.
Inkuru wasoma:Uruhare rwa Minisitiri Mateke wa Uganda mu gitero cyagabwe mu Kinigi
Raporo yo mu 2000: Uko impuguke zasesenguye ishwanyagurika ry’umubano w’u Rwanda na Uganda
",https://m.igihe.com/politiki/article/minisitiri-mateke-wa-uganda-yahishuye-ko-atemeranya-n-amasezerano-n-u-rwanda-n,Politics
Bigenda bite iyo umudepite ageze mu Nteko ntatange ibitekerezo?,"Iyo havuzwe Umudepite nta kindi cyumvikana mu matwi ya benshi, uretse uwo umuturage aba yaritoreye ngo amuhagararire mu Nteko Ishinga Amategeko atanga ibitekerezo by’impinduka zikenewe, ni nayo mpamvu babita intumwa za rubanda.
Iyo havuzwe Umudepite nta kindi cyumvikana mu matwi ya benshi, uretse uwo umuturage aba yaritoreye ngo amuhagararire mu Nteko Ishinga Amategeko atanga ibitekerezo by’impinduka zikenewe, ni nayo mpamvu babita intumwa za rubanda.
Mu nshingano z’intumwa za rubanda harimo gutora amategeko abareye abaturage, kugenzura ibikorwa bya guverinoma, kwemeza abayobozi runaka, hari n’ibihugu baba bafite inshingano zo gutora abakuru b’igihugu.
Nubwo baba baratowe n’abaturage ngo babahagararire, mu bihugu bimwe birimo n’u Rwanda, usanga hari abaturage bavuga ko baheruka babatora ntibazongere kubaca iryera cyangwa bagatora amategeko atabanogeye.
Tariki 19 Nzeri 2018 ubwo yakiraga indahiro z’Abadepite, Perezida Paul Kagame, yavuze ko bagomba kujya begera abaturage, bakabikora nk’uko babigenza iyo babashakamo amajwi.
Ati “Igihe mwese mwamaze mwiyamamaza hirya no hino mu gihugu, mwabonanye n’Abanyarwanda, uko mwabagezeho mubashakaho amajwi ariko bizakomeza kubageraho mubasanga, mufatanya gukemura ibibazo bafite.”
Mu nteko habamo imirimo myinshi irimo kwiga imishinga y’amategeko, kuyisuzuma, kuyitangaho ibitekerezo n’ibindi.
Akenshi abaturage bamenya ubushobozi bw’umudepite batoye bitewe n’uburyo abavuganira, ibitekerezo atanga ku ngingo zitandukanye zizanwa mu Nteko, kubasura n’ibindi.
Hari ibihugu umudepite ugeze mu nteko ntiyongere kumvikana ku ngingo zibangamiye abaturage agaragazwa, byaba na ngombwa akaba yahagarikwa.
Nko mu 2018 muri Kenya, ikinyamakuru The Standard cyasohoye urutonde rw’abadepite batajya bavuga mu Nteko.
Havugwaga ko hari Abadepite bicara mu Nteko Ishinga Amategeko, ntibabe batekereza umushinga wafasha abaturage ahubwo icyo bakora, bikaba gusa gushyigikira imishinga yavuzwe n’abandi.
Iki kibazo cyazamuwe na bamwe mu badepite muri iki gihugu, batangiye bijujuta bavuga ko hari bagenzi babo bahitagamo kwisohokera, mu gihe abandi babaga bageze ku ngingo zikomeye zo gutorerwamo amategeko.
Depite Justin Bedan Njoka Muturi yabwiye abanyamakuru ati “Ntabwo nishimye kuko hari abadepite bagenzi bacu usanga birirwa bavuga ko bishimira ibyo bagezeho mu nteko, mu gihe mu by’ukuri ntacyo bigeze bakora.”
Yavuze ko hari bamwe usanga batagaragara mu gihe barimo gushaka gushyiraho itegeko runaka, nyamara nyuma ryajya gutorwa ugasanga batangiye kwijujuta kandi batarigeze bagaragara mbere ngo baritangeho ibitekerezo.
Inteko Ishinga Amategeko ya Kenya yavuze ko 70% by’abayigize wasangaga nta jambo bafata ngo batange ibitekerezo, bamwe muri bakaba baravugaga ko babiterwa n’uko babaga bakiri bashya mu nshingano.
Mu Rwanda bihagaze gute?
Kugeza ubu Inteko Ishinga Amategeko y’u Rwanda igizwe n’Imitwe ibiri, Umutwe w’Abadepite na Sena.
Kuva tariki 19 Nzeri 2018 umutwe w’abadepite wabonye abadepite bashya 80 bari muri manda izageza mu 2023, naho kuva mu Ukwakira 2019 hatowe abasenateri, kugeza ubu bose hamwe ni 26.
Nubwo bitoroshye kumenya imikorere ya buri mudepite, iyo uganiriye na bamwe muri aba bakubwira ko nubwo hari bamwe batavuga, ngo ni uburenganzira bwabo cyane ko nta tegeko rihari ribategeka kuvuga.
Depite, Dr Frank Habineza, usanzwe ari n’Umuyobozi w’Ishyaka Riharanira Demokarasi no kurengera ibidukikije (DGPR), yabwiye IGIHE ati “Abadepite bose bafite uburenganzira bungana imbere y’amategeko, nta mudepite kandi ubuzwa kugira igitekerezo atanga, buri wese afite uburenganzira bw’iminota ingana, burya umuntu kutavuga ni umutimanama we.”
Dr Habineza avuga ko ubwabo nk’abadepite badashobora kwicara ngo banenge umudepite runaka utajya utanga ibitekerezo, keretse wenda bikorewe mu mutwe wa politike aturukamo.
Ati “Ibyo byakorwa n’amashyaka kuko buri shyaka rigira umuhwituzi. Nk’ubu twe nubwo turi babiri mu nteko ariko dufite umuhwituzi ari we njye, ubu mfite uburenganzira bwo gukurikirana umudepite wo mu ishyaka ryanjye iyo nta gitekerezo atanga cyangwa ntacyo avuga, ndamubaza nti ese wowe ko mbona utavuga wabaye iki? n’ahandi ubwo ni uko babikora.”
Dr Habineza avuga ko ku giti cye intego yajyanye mu Nteko Ishinga Amategeko, ni uko buri gihe aba yiteguye kugira icyo yavuga gifasha umuturage.
 Ati “Nta tegeko ryacaho ntarivuzeho kandi na mugenzi wanjye uba muri PAC agomba kureba uko amafaranga akoreshwa neza.”
Kuva mu 2008, Depite Nyirahirwa Veneranda ari mu Nteko Ishinga Amategeko y’u Rwanda. Yabwiye IGIHE ko abantu bashobora kwibeshya ko hari abadepite batavuga kandi iyo bari muri komisiyo batanga ibitekerezo.
Ati “Burya hari ibintu abantu batazi, mu Nteko Ishinga Amategeko akazi gakorwa mu byiciro bitandukanye, hari imirimo ikorerwa muri komisiyo abadepite bakajya impaka ku mategeko, nyuma akazashyikirizwa inteko rusange, aha ni naho abaturage bose baba babyumva kuri radiyo.”
“Hari abantu benshi usanga bazi ko dutangira akazi saa cyenda mu gihe harimo inteko rusange ariko siko biri. Tuba twatangiriye muri komisiyo saa tatu ikageza saa sita, nyuma saa cyenda tukajya mu nteko rusange.”
Nyirahirwa yavuze ko muri ayo matsinda, hari abantu usanga batanga ibitekerezo, ntibabitange mu nteko rusange.
Ati “Hari abadepite usanga bavuga cyane mu mirimo ya komisiyo, mu nteko rusange burya hageramo ibyasuzumiwe muri za komisiyo ugasanga mu nteko rusange ntavuze, ariko hari n’abandi bavuga hose.”
Icyakora, yemeza ko hashobora kuba n’utatanga ibitekerezo aho hombi kuko iyo bageze mu nteko, nta muntu babwira ngo azagende avuge cyane.
Ati “Nta muntu uza kuguha amabwiriza ngo vuga, wanamara rwose imyaka itanu utavuze kandi nta wazabikubaza.”
Depite, Sheikh Harerimana Musa Fazil, Visi Perezida ushinzwe Imari n’Abakozi mu Nteko Ishinga Amategeko y’u Rwanda umutwe w’abadepite, yabwiye IGIHE ko kugeza ubu nta tegeko rihana umudepite utatanze ibitekerezo, bityo ko utabikoze nta tegeko aba yishe.
Agira ati “Nta cyaha gihari iyo utavuze kuko inteko ikorera mu mategeko, iyaba hari itegeko rivuga ngo niba utavuze umwaka wose bigenda gutya, icyo gihe twaryubahiriza ariko noneho ubwo nta tegeko rihari, ubwo nabyo biremewe, ikitabujijwe n’amategeko kiba cyemewe.”
Yavuze ko gahunda nyinshi mu nteko zibera muri za komisiyo, ku buryo hari abadepite benshi baba baratanze ibitekerezo, byagera mu nteko rusange akumva nta mpamvu yo kongera kuvuga.
Sheikh Harerimana yavuze ko bari kwiga ku buryo n’ibiganiro byabeye muri za Komisiyo byajya bica kuri radiyo kugira ngo abaturage babashe gukurikirana ibikorwa by’Inteko n’imikorere y’abadepite batoye.
Ati “ Twamaze kuganira n’ubuyobozi bwa RBA ngo turebe ukuntu n’impaka zabereye muri Komisiyo, rimwe na rimwe zajya zinyura kuri radiyo Rwanda Inteko, ibyo turimo kubiganira bizadutwara amafaranga kandi ntaraboneka ariko niwo murongo dushaka kuzakoreramo.”
Muri Uganda mu 2016 hasohotse urutonde rw’abadepite batajya bagaragara mu batanga ibitekerezo ku ngingo zireba abaturage, nyamara ari bo bahagarariye.
Mu badepite 427 bagize Inteko Ishinga Amategeko ya Uganda, 82 ngo nta jambo na rimwe bari bakavuze, 51 bari baravuze ijambo rimwe.
Mu 2011, mu Bwongereza ibinyamakuru byasohoye urutonde rw’abadepite b’abanebwe. Icyo gihe bashingiraga ku mubare w’inama abadepite bakoranaga n’abaturage bo mu duce bahagarariye.
Baje gusanga Depite Sir Stuart Bell, yari amaze imyaka 14 mu Nteko, nta na rimwe arajya kugirana ibiganiro n’abaturage bamutoye ngo yumve ibibazo byabo.
Sir Stuart Bell yaje kwitaba Imana mu 2012 afite imyaka 74.
",https://m.igihe.com/politiki/article/bigenda-bite-iyo-umudepite-ageze-mu-nteko-ntatange-ibitekerezo,Politics
Baringa ku cyiswe ‘‘balkanisation’’ y’u Rwanda kuri RDC,"Ijambo ‘‘balkanisation’’ rimaze kuba intero n’inyikirizo mu mvugo y’abatavuga rumwe n’ubutegetsi muri Repubulika Iharanira Demokarasi ya Congo, kuva Perezida Félix Tshisekedi yatorerwa kuyobora iki gihugu.
Ijambo ‘‘balkanisation’’ rimaze kuba intero n’inyikirizo mu mvugo y’abatavuga rumwe n’ubutegetsi muri Repubulika Iharanira Demokarasi ya Congo, kuva Perezida Félix Tshisekedi yatorerwa kuyobora iki gihugu.
Aba batifuza ko amahoro agaruka muri RDC, bakomeje guhimba ikinyoma ko u Rwanda rushaka kwigarura Uburasirazuba bwayo, bagamije kubiba urwango ku Banyarwanda n’Abanye-Congo bavuga Ikinyarwanda.
Ibivugwa bisa no kureba filimi mbarankuru y’intambara zabaye mu kinyejana cya 20 mu Burayi bw’Amajyepfo, mu gace kiswe ‘les Balkans’, ubu kigizwe n’ibihugu nka Bulgarie, Croatie, u Bugiriki, Roumanie, Slovénie, Albanie, Bosnie-Herzégovine, Kosovo, Macédoine y’Amajyaruguru, Monténégro, Serbie na Turquie; byari byarigaruriwe n’Ubwami bw’Abami bwa Ottoman, bukabiremamo uduhugu twinshi.
Igitandukanye muri uyu mwaka wa 2020, ni uko ibi bivugirwa mu mihanda ya Kinshasa, aho ababiyoboye badakomoka muri Hongrie cyangwa Turikiya, bahora baririmba bati ‘‘balkanisation ntikabe kuri Repubulika Iharanira Demokarasi ya Congo.’’
Mu Karere k’Ibiyaga Bigari, ijambo ‘balkanisation’ ryatangiye kuhumvikana mu mpera y’imyaka ya 1990, ubwo u Rwanda na Uganda byateraga icyahoze cyitwa Zaïre. Abazayirwa bari bafite ubwoba ko abaturanyi babo babiri bagiye kwisubiza ibice bahoranye mbere y’uko Abanyaburayi bigabagabanya Afurika, ariko ntibyigeze biba.
Iyi mitekerereze yongeye kumvikana nyuma y’aho Joseph Kabila agiriye ku butegetsi mu 2001. Abamurwanya bavugaga ko afite inkomoko mu Rwanda kandi akaba afite uruhare mu mugambi mpuzamahanga wo gucamo ibice RDC, ibice byayo by’Uburasirazuba bikize ku mabuye y’agaciro bikomekwa ku Rwanda.
Kujya ku butegetsi kwa Félix Tshisekedi bigaragara ko ntacyo byahinduye. Ubu iyo ntero n’inyikirizo biri kuzamurwa n’Ihuriro ry’Amashyaka atavuga rumwe n’Ubutegetsi ya Lamuka ririmo na Martin Fayulu watsinzwe mu matora y’umukuru w’igihugu aheruka. Ibyavuye mu matora yari ahanganiyemo na Félix Tshisekedi byagaragaje ko yabaye uwa kabiri ariko Inama nkuru ya Kiliziya Gatolika muri RDC yo yavuze ko ariwe watsinze. Yaba Lamuka na Kiliziya ntibigeze bemera ko Fayulu yatsinzwe.
Kubiba urwango
 Ku ruhande rwe nka Perezida watowe, Félix Tshisekedi, yahisemo kuzahura umubano w’igihugu cye n’u Rwanda, mbere yo kohereza umubare w’ingabo za Congo mu Burasirazuba bw’igihugu ngo zijye kurwanya imitwe yitwaje intwaro yahagize akarima kayo.
Ubu Ingabo za Congo (FARDC) zimaze kwigarurira ibice byinshi byari byarayogojwe n’iyo mitwe; ku buryo n’iyo gahunda yo kwigarurira ibice bya RDC iyo iza kuba ihari, icyizere cyayo ubu kiri kubarirwa ku busa.
Abarwanya ubutegetsi mu RDC bahisemo kubiba urwango ku Banyarwanda n’Abanye-Congo bavuga Ikinyarwanda kugira ngo bace intege umubano mwiza uri kubagarirwa hagati y’u Rwanda na RDC.
Ariko n’ubundi abatavuga rumwe n’ubutegetsi nta nyungu bafite mu kuba amahoro yagaruka muri RDC. Mu myaka 25 ishize, ikibazo cy’umutekano muke mu Burasirazuba bwa RDC cyafashije abari abami b’intambara kwigwizaho imitungo no kwinjira mu bikorwa bya politiki cyangwa igisirikare.
Urugero rwa hafi ni umutwe wa ADF-Nalu ukomoka muri Uganda, wigize nka ba kavukire, ukaba uterwa inkunga n’uwahoze ari umunyapolitiki ku butegetsi bwa Kabila, Mbusa Nyamwisi, ubu wituriye muri Uganda.
Uyu Mbusa Nyamwisi yanahoze ari mu ihuriro Lamuka, nyuma aza kwitandukanya naryo.
Mu gihe RDC iri kugerageza kwivana mu ntambara imaze imyaka irenga 20, cyane cyane hashingiwe ku mibanire myiza n’abaturanyi bo mu Burasirazuba, abarwanya ubutegetsi bakomeje kubiba urwango ku Banyarwanda, ariko si n’Abanyarwanda, ahubwo ni abo bita ko bakomoka mu bwoko bw’Abatutsi n’Abanye-Congo bavuga Ikinyarwanda mu rwego rwo guca intege umubano mwiza hagati y’u Rwanda na RDC.
Ikinyoma
Igitangaje ni uko imvugo ya ‘‘balkanisation’’ ari ikirego kidafite ishingiro. Mu gihe Umuhuzabikorwa w’Ihuriro ry’abatavuga rumwe n’Ubutegetsi, Lamuka, wanahoze ari Minisitiri w’Intebe, Adolphe Muzito, yagaragaje mu buryo bweruye ko ashaka gutera u Rwanda byanashoboka bakarwomeka kuri RDC; uyu ni na we ushinja u Rwanda kugambirira kwigarurira ibice by’igihugu cye.
Nubwo bashinje Joseph Kabila gufatanya n’u Rwanda muri uwo mugambi akiri ku butegetsi, ubu bakaba bageze kuri Félix Tshisekedi, ubwabo bigeze gukorana n’u Rwanda mu bihe byatambutse. Ibi bigaragaza ikinyoma gikomeye kandi cyumvikana.
Byongeye kandi muri gahunda y’ubuhahirane busesuye mu Muryango wa Afurika Yunze Ubumwe n’ubusabe bwa RDC bwo kwinjira mu Muryango wa Afurika y’Uburasirazuba (EAC), bigaragara ko kwigarurira ubutaka bw’ikindi gihugu byaba ari amafuti.
Aho gutanga ibisubizo by’ibibazo nyabyo Abanye-Congo bafite ubu nk’ubushomeri, kutagira inganda zihagije no kwangiza ibikorwa remezo, kwangirika kw’ibikorwaremezo n’ibindi bishobora gusunikira urubyiruko rudafite akazi kwishora mu byaha cyangwa kwinjira mu mitwe yitwaje intwaro, […] abatavuga rumwe n’ubutegetsi muri RD Congo bahisemo gushyushya imitwe y’abaturage babo bakoresheje imitekerereze ishaje.
Gukoma mu nkokora u Rwanda cyangwa ikindi gihugu cyo mu Karere ntibyongera umusaruro; ntibirema imirimo kandi ntibinazana ubukungu.
 Abavuga ‘‘balkanisation’’ ntibigeze bakandagiza ikirenge ku mupaka uhuza u Rwanda na RDC, umwe mu inyurwaho na benshi ku Isi; ntibigeze byibura banumva ubuhamya bw’abagore bahakorera ubucuruzi, bahambukira inshuro nyinshi ku munsi bashaka imibereho.
Ubukungu nyabwo bwa RDC ni abaturage bayo. Muri Afurika yose, umutungo kamere ubyarira inyungu ibigo mpuzamahanga biwubyaza umusaruro n’abayobozi bamwe na bamwe bahabwa utuvungukira n’icyizere cyo kubarindira ubutegetsi bwabo.
Ku ngoma ya Félix Tshisekedi, RDC ifite amahirwe yo guhinduka igihugu kirimo amahoro kandi gitera imbere; ariko kugira ngo ibyo bigerweho birasaba ko bigirwamo uruhare n’impande zitandukanye zigize ubukungu nyabwo bwa RDC.
Gushaka kwihorera ku Rwanda barugira umwanzi bahuriyeho ni igitekerezo gifutamye cyabafasha kwihuza ariko ntibirambe.
Iyi nkuru yanyuze mu kinyamakuru Jeuneafrique, ni ibitekerezo bwite by’umwanditsi Gatete Nyiringabo, umunyamategeko akaba n’inzobere mu burenganzira bwa muntu.
",https://m.igihe.com/politiki/article/baringa-ku-cyiswe-balkanisation-y-u-rwanda-kuri-rdc,Politics
RDC: Umudepite yasubije Muzito wasabye ko u Rwanda rwomekwa kuri Congo ngo ibone amahoro,"Umudepite akaba n’Umuyobozi w’ishyaka Envol muri Repubulika Iharanira Demokarasi ya Congo, Delly Sesanga, yamaganye igitekerezo cy’umunyapolitiki Adolphe Muzito uherutse gusaba ko igihugu cye gitera u Rwanda rukomekwa kuri RDC kugira ngo amahoro aboneke mu Burasirazuba.
Umudepite akaba n’Umuyobozi w’ishyaka Envol muri Repubulika Iharanira Demokarasi ya Congo, Delly Sesanga, yamaganye igitekerezo cy’umunyapolitiki Adolphe Muzito uherutse gusaba ko igihugu cye gitera u Rwanda rukomekwa kuri RDC kugira ngo amahoro aboneke mu Burasirazuba.
Amagambo ya Muzito uvugira ihuriro ry’amashyaka atavuga rumwe na Leta, Lamuka, ku ikubitiro yamaganiwe kure na bamwe mu bayobozi bakomeye muri iryo huriro barimo Moise Katumbi na Jean Pierre Bemba.
Kuri uyu wa Gatandatu ubwo yari yahuye n’abarwanashyaka b’ishaka rye bifurizanya umwaka mushya, Delly Sesanga, yabajijwe niba na we abona amahoro mu Burasirazuba bwa Congo azaturuka mu gutera u Rwanda bakarwiyomekaho.
Umuyobozi wa Envol akaba n’Umudepite mu Nteko Ishinga Amategeko ya Congo, Sesanga yamaganye amagambo ya Muzito, avuga ko amahoro ya Congo azaturuka imbere muri Congo.
Yagize ati “Intambara sicyo gisubizo. Iyi ntambara ahubwo yakarwanywe hagamijwe kuzana ubumwe imbere mu gihugu, gukuraho imikorere mibi y’ubuyobozi, ruswa, ikimenyane byazangereje leta bikanagira ingaruka ku nzego z’umutekano.”
Sesanga yavuze ko igisirikare cya Congo kitabuze imbaraga zo gutsinda intambara ziri mu Burasirazuba nk’uko bamwe babikega, ahubwo ngo ni imikorere mibi.
Ati “Abanye-Congo bazi kurwana, barabyerakanye mu Ntambara ya Mbere n’iya Kabiri z’isi yose.”
Yavuze ko imbaraga nyinshi zikwiriye gushyirwa mu kurwanya ibibazo byugarije igihugu biri imbere kurusha kwitwaza ibyo hanze, nk’uko ikinyamakuru Politico cyabitangaje.
Mbere yo kuba umudepite, Sesanga yakoze mu myanya itandukanye muri Congo harimo no kuba Minisitiri w’igenamigambi.
Musenyeri wa Kinshasa, Fridolin Ambongo, na we aherutse kuvuga ko ibihugu bituranye na Congo birimo u Rwanda bifite umugambi wo gucamo ibice igihugu cye bikakiyomekaho.
Ni amagambo yamaganiwe kure haba muri Leta ya Congo ndetse n’abandi bakurikiranira politiki y’akarere hafi.
Minisitiri w’Ububanyi n’Amahanga, Dr Vincent Biruta, aherutse kuvuga ko imvugo z’abanyapolitiki bamwe bo muri RDC ku Rwanda zibabaje kuko ahanini n’ibyo bavuga ari ibintu biba bidafite inshingiro.
Ati “Ni ibintu bibabaje, wakwiteguye ko ibyo bavuga biba bifite icyo bafite gifatika ariko nta gihari. Ntabwo ari ubwa mbere bene ibi bibazo bibaho, hashize igihe hari abanyapolitiki bo muri RDC bumva ko kugira ngo abaturage babo babemere ari uko bavuga nabi u Rwanda.”
Dr Biruta yavuze ko nta mugambi uhari wo komeka ibice bya Congo ku Rwanda kandi nta n’uzigera ubaho.
U Rwanda na RDC bifitanye umubano mwiza cyane cyane nyuma y’aho Félix Tshisekedi atorewe kuyobora icyo gihugu, akavuga ko arajwe ishinga no kubana neza n’ibihugu by’ibituranyi.
",https://m.igihe.com/politiki/article/rdc-umudepite-yasubije-muzito-wasabye-ko-u-rwanda-rwomekwa-kuri-congo-ngo-ibone,Politics
Bumva ko kugira ngo babemere bavuga nabi u Rwanda – Biruta avuga kuri Muzito ,"Minisitiri w’Ububanyi n’Amahanga, Dr Vincent Biruta, yavuze ko imvugo y’abanyapolitiki na bamwe mu basenyeri muri Kiliziya Gatolika muri RDC, bifuza ko batera u Rwanda rukanomekwa ku gihugu cyabo; bibabaje kuko ari uburyo bwo gushaka kugaragaza ko ibibazo igihugu cyabo gifite bituruka ku muturanyi.
Minisitiri w’Ububanyi n’Amahanga, Dr Vincent Biruta, yavuze ko imvugo y’abanyapolitiki na bamwe mu basenyeri muri Kiliziya Gatolika muri RDC, bifuza ko batera u Rwanda rukanomekwa ku gihugu cyabo; bibabaje kuko ari uburyo bwo gushaka kugaragaza ko ibibazo igihugu cyabo gifite bituruka ku muturanyi.
Byagarutsweho mu kiganiro cya mbere Minisitiri w’Ububanyi n’Amahanga, Dr Vincent Biruta, yagiranye n’itangazamakuru kuva mu Ugushyingo 2019 ubwo yajyaga kuri uyu mwanya.
Ni ikiganiro cyagarutse ku ngingo zitandukanye zigaruka ku mubano w’u Rwanda n’ibihugu byo mu karere ndetse hagaragazwa n’ibyakozwe mu mwaka ushize.
Minisitiri Biruta yabajijwe ku mvugo y’abanyapolitiki bo muri RDC ko igihugu cyabo kidashobora kubona amahoro “tudateye u Rwanda, byaba ngombwa tukarufata.”
Byavuzwe na Adolphe Muzito wigeze kuba Minisitiri w’Intebe wa Repubulika Iharanira Demokarasi ya Congo (RDC) ubu akaba ari Umuhuzabikorwa w’Impuzamashyaka itavuga rumwe na Leta muri icyo gihugu yitwa Lamuka.
Ni imvugo yakongeje uburakari mu banyarwanda batandukanye ndetse abandi bayobozi ba Lamuka barimo Jean Pierre Bemba na Moïse Katumbi, bitandukanya na we ku ku ikubitiro, banamusaba kwisubiraho ku ijambo yavuze.
Minisitiri w’Ububanyi n’Amahanga, Dr Vincent Biruta, yavuze ko imvugo z’abanyapolitiki bamwe bo muri RDC ku Rwanda zibabaje kuko ahanini n’ibyo bavuga ari ibintu biba bidafite inshingiro.
Ati “Ni ibintu bibabaje, wakwiteguye ko ibyo bavuga biba bifite icyo bafite gifatika ariko nta gihari. Ntabwo ari ubwa mbere bene ibi bibazo bibaho, hashize igihe hari abanyapolitiki bo muri RDC bumva ko kugira ngo abaturage babo babemere ari uko bavuga nabi u Rwanda.”
Biruta yavuze ko ibyavuzwe n’aba banyapolitiki ndetse na bamwe mu bo muri Kiliziya Gatolika bidashobora guhungabanya umutekano w’u Rwanda na RDC.
Yavuze ko ubu RwandAir yatangiye gukora ingendo muri RDC, ko ndetse ingabo z’iki gihugu ziri mu bikorwa byo guhashya imitwe igamije guhungabanya umutekano w’u Rwanda ibarizwa mu Burasirazuba bw’igihugu.
Ati “Bavuge ibyo babonye, biriya ntabwo bizabura kandi n’igihe kizerekana ko ntaho byari bishingiye.”
Minisitiri Dr Biruta yashimye uruhare rw’ubuyobozi bwa RDC mu guhashya imitwe yitwaje intwaro ibarizwa mu Burasirazuba bwa RDC irimo na bamwe mu bagize uruhare muri Jenoside yakorewe Abatutsi.
Yavuze ko u Rwanda rumaze kwakira abantu 1919 bari mu mashyamba ya Congo aho ingabo za RDC zagabye ibitero ku mitwe yitwaje intwaro. Abo batahutse hacumbikiwe mu nkambi ya Nyarushishi.
Abarwanyi 562 nabo bagaruwe mu Rwanda, aho ubu bari kwigishwa kugira ngo babe basubira mu buzima busanzwe.
Ati “Ingabo za RDC zakoze ibikorwa byiza, zishe benshi muri abo harimo n’abayobozi b’utwo dutsiko.”
U Rwanda na RDC bifitanye umubano mwiza cyane cyane nyuma y’aho Felix Tshisekedi atorewe kuyobora icyo gihugu, akavuga ko arajwe ishinga no kubana neza n’ibihugu by’ibituranyi.
Amafoto: Niyonzima Moise
",https://m.igihe.com/politiki/article/bumva-ko-kugira-ngo-babemere-bavuga-nabi-u-rwanda-biruta-avuga-kuri-muzito,Politics
"2020, ihurizo ku ireme rya demokarasi ya Afurika y’Iburasizuba kubera amatora ateganyijwe","Muri uyu mwaka, ibihugu bine byo muri Afurika y’Iburasirazuba birateganya kuzagira amatora. Ibyo birimo Somalia, Tanzania, Ethiopia n’u Burundi. Ni amatora arimo ay’abakuru b’ibihugu n’ay’Inteko Ishinga Amategeko yombi azashyira ku munzani ireme rya demokarasi muri ako gace.
Muri uyu mwaka, ibihugu bine byo muri Afurika y’Iburasirazuba birateganya kuzagira amatora. Ibyo birimo Somalia, Tanzania, Ethiopia n’u Burundi. Ni amatora arimo ay’abakuru b’ibihugu n’ay’Inteko Ishinga Amategeko yombi azashyira ku munzani ireme rya demokarasi muri ako gace.
Tanzania
Ni igihugu cyakunze kurangwa no guhererekanya ubutegetsi mu mahoro guhera igihe cyaboneye ubwigenge. Ishyaka riri ku butegetsi Chama Cha Mapinduzi riracyahabwa amahirwe yo kugumana ubutegetsi.
Mu gihe hitegurwa amatora rusange azaba mu Ukwakira 2020, abatavuga rumwe na Leta n’imiryango itegamiye kuri Leta bafite impungenge ko Guverinoma ya Perezida John Pombe Magufuli ishobora kubangamira ubwisanzure bwo gutanga ibitekerezo.
The East African yatangaje ko kuri ubu Guverinoma yakuyeho ibikorwa by’abatavuga rumwe na Leta, bivuze ko nta bikorwa byo gukoresha inama bishoboka mu mashyaka atavuga rumwe na Leta. Hari abantu bafunzwe, abanyamakuru bamwe baburirwa irengero abandi barafungwa nk’urugero rw’umunyamakuru Eric Kabendera cyangwa Paul Magotti wari impirimbanyi y’uburenganzira bwa muntu.
Uko kubangamira abatavuga rumwe na Leta kwatumye amashyaka atavuga rumwe na Leta yanga kwitabira amatora y’inzego z’ibanze yabaye mu Ugushyingo umwaka ushize, bituma ishyaka CCM riyatsinda ku kigero cya 99%.
Umunyapolitiki utavuga rumwe na Leta, Tundu Lissu aherutse kuvuga ko guhagarika ibikorwa y’abatavuga rumwe na Leta, ari ikimenyetso ko amatora ya 2020 atazaba mu mucyo.
Perezida Magufuli yatowe mu 2015 afite intego yo kurwanya ruswa. Nubwo yatangije intambara ku baryi ba ruswa, ashinjwa kubangamira demokarasi mu gihugu, gupfukirana amajwi y’abamunenga no kubibasira.
U Burundi
Amatora atenganyijwe muri Gicurasi uyu mwaka, mu gihe hakiri urujijo niba Perezida Pierre Nkurunziza azongera kwiyamamaza nyuma ya manda ya gatatu yafashe mu 2015 igateza imvururu.
Ikindi gihangayikishije ni ukumenya niba Guverinoma ye ifite ubushobozi bwo gutegura amatora anyuze mu mucyo, kuko imiryango n’ibihugu byinshi byateraga inkunga icyo gihugu, byarayihagaritse bishinja Nkurunziza guteza akaduruvayo mu gihugu.
Nubwo Nkurunziza yatangaje ko atazongera kwiyamamaza, ababirebera hafi bavuga ko ashobora kwisubiraho cyangwa agashyiraho umuntu azajya atagekeramo.
Nta kimenyetso cyerekana ko Nkurunziza agiye kuva muri politiki y’u Burundi mu gihe muri Gashyantare umwaka ushize, yimuye ibiro bya Perezida akabijyana mu Mujyi wa Gitega ari naho avuka.
Raporo y’Umuryango w’Abibumbye yo muri Nzeri 2019, igaragaza ko nta cyizere cy’imigendekere myiza y’amatora mu Burundi mu 2020, mu gihe hakiri Perezida wigaragaza nk’igitangaza’.
Loni ivuga ko ari Perezida wigwijeho ububasha bwose we n’ishyaka rye CNDD FDD, n’ibyaha bishinjwa urubyiruko rw’ishyaka rye ruzwi nk’Imbonerakure rushinjwa guhutaza uburenganzira bw’abaturage n’abatavuga rumwe na Leta.
Icyakora Minisitiri w’Ububanyi n’Amahanga w’u Burundi, Ezechiel Nibigira, aherutse kubwira Inteko rusange ya Loni, ko mu gihugu hari umwuka mwiza uzatuma amatora agenda neza.
Somalia
Amatora yo muri Somalia ni ingenzi cyane ku mutekano w’akarere. Iki ni igihugu kimaze igihe mu mvururu. Hashize imyaka 50 Perezida atorwa n’itsinda ry’abantu bake baba batoranyijwe, kubera ubwoba bw’uko hateguwe amatora rusange abaturage bakitabira, bishobora guteza imvururu n’umutekano muke.
Mu matora ya 2009, aya 2012 na 2017 hose abagize Inteko Ishinga Amategeko na Perezida bagiye batorwa n’abantu 14 000 babaga batoranyijwe ngo bahagararire ubwoko buba muri icyo gihugu.
N’uyu munsi haracyari impungenge niba amatora yo muri Somalia koko azaba dore ko aya Perezida aherutse yabereye muri parikingi y’ikibuga cy’indege.
Ikibazo cy’umutwe w’iterabwoba wa al Shabaab ndetse no kuba abatavuga rumwe na Leta baherutse gushinja Perezida Mohamed Abdullahi Farmaajo gushaka kuguma ku butegetsi biteye impungenge ku mutekano w’amatora ateganyijwe.
Guverinoma yatangaje ko yiteguye gukoresha amatora agaca mu mucyo kandi buri muturage wemerewe gutora agatora. Guverinoma yanavuze ko vuba aha izageza ku Nteko Ishinga Amatora umushinga w’amatora kugira ngo wemezwe.
Icyakora, iki gihugu cyiracyafite ikibazo cyo kuvugurura Itegeko Nshinga. Nubwo itsinda ryahawe kurivugurura ryagejeje ku Nteko umushinga w’itegeko, haracyari imbogamizi.
Iya mbere ni uko nta matora ya kamarampaka ashobora kuba hatarakemuka ikibazo cy’agace ka Somaliland kifata nk’igihugu ukwacyo mu gihe Somalia igafata nk’agace kayo.
Mu bindi kandi ivugurura ry’itegeko Nshinga rigomba kureba harimo aho umurwa mukuru ukwiriye kuba, uburyo ubuyobozi bwa za Leta zigize icyo gihugu bukorana na Leta nkuru n’ibindi.
Mu gihe ivugurura ry’itegeko Nshinga ritaraba, n’tegeko rigenga amatora ntirizashoboka kuko abantu ntibashobora gutangira kwiyandikisha hataraboneka itegeko rigenga amatora kandi naryo rigomba kugenwa n’Itegeko Nshinga.
Indi mbogamizi ni umutekano muke. Igice kinini cy’igihugu kiracyari mu maboko y’umutwe wa al Shabaab, bivuze ko aho hantu al shabaab ifite amatora atazashoboka. No mu murwa mukuru Mogadishu naho umutekano waho ntiwizewe.
Ibyo bigaragazwa n’uko tariki 28 Ukuboza 2019, imodoka itezemo igisasu yaturikiye aho abantu basakirwa mu murwa mukuru kigahitana abantu 78.
Perezida Farmaajo yavuze ko icyo gitero ari icy’iterabwoba kandi kitazihanganirwa, icyakora abatavuga rumwe na we bamushinja kubembekereza al shabaab kuko uduce Leta yigaruriye guhera mu 2017 ubwo Farmaajo yajyaga ku butegetsi ari duke.
Ethiopia
Amatora ateganyijwe muri Gicurasi 2020, ni aya mbere azaba abaye guhera Minisitiri w’Intebe wahawe n’igihembo cyitiriwe Nobel, Dr Abiy Ahmed agiye ku butegetsi.
Umwanzuro aherutse gufata wo gusesa amashyaka yose yari agize Ihuriro EPRDF (Ethiopian People’s Revolutionary Democratic Front), agashinga ishyaka rya PP watumye havuka impungenge n’umwuka mubi mu gihugu.
Hari abadashyigikiye iryo shyaka PP kuko risa nk’irije guhanagura umuco n’umuhate bashyizeho bubaka amashyaka yabo mu myaka 30 ishize. Abatabyumva cyane ni abo mu mashyaka nka Tigray Peoples Liberation Front (TPLF), n’igice cy’ishyaka Oromo Peoples Democratic Organisation (OPDO) ari naryo Abiy aturukamo, rishobora no kumurwanya agatsindwa.
Amavugurura yakozwe na Dr Abiy yazanye umucyo muri Ethiopia yahoze ifatwa nk’igihugu kibangamira uburenganzira bwa muntu ariko byanateje imvururu zishingiye ku turere zitewe n’abandi bantu bakomeye bafite inyota y’ubutegetsi.
Guhera mu 1995, Ethiopia yagiye ikora amatora mu gihe cyagenwe. Icyakora, uretse mu 2005, nta na rimwe higeze habaho amatora arimo guhangana kugaragara nkuko The East African yabitangaje.
",https://m.igihe.com/politiki/article/2020-ihurizo-ku-ireme-rya-demokarasi-ya-afurika-y-iburasizuba-kubera-amatora,Politics
Nta cyahindutse ku muburo wahawe Abanyarwanda ku kujya muri Uganda – Min. Nduhungirehe,"Umunyamabanga wa Leta muri Minisiteri y’Ububanyi n’Amahanga, Amb. Nduhungirehe Olivier, yanyomoje amakuru yakwirakwijwe ko u Rwanda rwafunguriye amarembo abaturage barwo bashaka kujye muri Uganda, ashimangira ko nta cyahindutse ku muburo rwabahaye ku kaga bashobora kugirira muri icyo gihugu.
Umunyamabanga wa Leta muri Minisiteri y’Ububanyi n’Amahanga, Amb. Nduhungirehe Olivier, yanyomoje amakuru yakwirakwijwe ko u Rwanda rwafunguriye amarembo abaturage barwo bashaka kujye muri Uganda, ashimangira ko nta cyahindutse ku muburo rwabahaye ku kaga bashobora kugirira muri icyo gihugu.
Ibi Nduhungirehe yabitangaje kuri uyu wa 3 Mutarama 2020 yifashishije Twitter, avuguruza inkuru yatangajwe n’ikinyamakuru Chimp Reports cyo muri Uganda cyanditse ko ‘U Rwanda rworoheje uburyo bwo kunyura ku mupaka bajya muri Uganda’.
Ati “Iki ni ikindi gihuha cya @Gilespies n’ikinyamakuru cye [sinshobora no kubibara byose]. Umuburo u Rwanda rwahaye abaturage barwo bifuza kujya muri Uganda ntiwahindutse. Nta kintu cyigeze gihinduka guhera muri Gashyantare 2019.”
Ayo makuru Chimp reports yayatangaje ivuga ko yaganiriye n’abantu batandukanye bagiye bambuka bakajya muri Uganda, babanje “gutanga impamvu zumvikana.”
Muri Gashyantare 2019 nibwo u Rwanda rwafashe umwanzuro wo gusaba abanyarwanda kutajya muri Uganda kubera umutekano wabo, nyuma y’uko bigaragaye ko abajyayo n’ababayo bashimutwa, bafungwa ndetse bagakorerwa iyicarubozo bazira ubusa.
Icyo kinyamakuru gitangaje ibi nyuma y’uko Perezida Museveni, ubwo yasozaga umwaka ushize wa 2019, yavuze ko igihugu cye cyiteguye gukora ibyo gisabwa mu gushyira iherezo ku bibazo biri mu mubano wa Uganda n’u Rwanda, ariko abasesenguzi bakomeza kugira amakenga n’ugushidikanya.
Museveni kandi yavuze ko yakiriye intumwa ye Ambasaderi Adonia Ayebare, wakiriwe muri Village Urugwiro ku mugoroba wo ku Cyumweru tariki ya 29 Ukuboza 2019 afite ubutumwa bugenewe Perezida Kagame ku mubano w’ibihugu byombi.
Museveni yavuze ko Ayebare na Perezida Kagame bagiranye ibiganiro byiza ndetse ko mu gihe cya vuba, hagiye gufatwa imyanzuro ishyira iherezo ku bwumvikane buke bumaze igihe kinini mu mubano w’ibihugu byombi.
Ati “Vuba aha, impande zombi zigiye gufata imyanzuro ihamye mu guhosha umwuka mubi. Ndabizeza ko Uganda izakora ibyo isabwa mu gushyira mu buryo umubano mwiza w’ibihugu byombi. Ndashimira Perezida Kagame, abavandimwe bacu b’abanyarwanda n’abaturage ba Uganda.”
Ku wa 31 Ukuboza Perezida Kagame yavuze ko iyo ntumwa yari i Kigali mu bikorwa bimaze igihe bigamije gushaka umuti w’ibibazo, ariko ko nyuma y’ibiganiro ikiba ari ingenzi ari ishyirwa mu bikorwa ry’imyanzuro yabyo.
Ati “Kuvuga rero ngo haje intumwa icyizere cyabonetse, ntabwo nibwira ko ari uko nabivuga, njye navuga ko iyo ari indi ntambwe ikomeje guterwa muri ubwo buryo bwo gushakisha icyatuma ikibazo icyo aricyo cyose cyaba gihari gishobora gukemuka kandi nyine ibyo biva mu bantu, mu kuvugana, kuganira.”
Ubwo hasinywaga amasezerano y’amahoro ya Luanda mu mwaka ushize, abanyarwanda baketse ko ikibazo gikemutse, ko nta n’umwe uzongera guhohoterwa ari muri Uganda ndetse ko n’abafungiyeyo bagiye kurekurwa. Gusa siko byagenze, kuko byakomeje nk’uko byari bisanzwe, abafungwa bagafungwa, abakorerwa iyicarubozo rigakomeza bakajya bajugunywa ku mipaka bagizwe intere.
Uganda kandi ntiyahagaritse umubano wayo n’imitwe igamije guhungabanya umutekano w’u Rwanda irimo RNC na FDLR ndetse irinangira ubwo yasabwaga kubahiriza amasezerano Museveni yasinye. Ibi nibyo byatumye intumwa z’u Rwanda na Uganda zinanirwa kumvikana mu biganiro biheruka kubera i Kampala.
",https://m.igihe.com/politiki/amakuru/article/nta-cyahindutse-ku-muburo-wahawe-abanyarwanda-ku-kujya-muri-uganda-min,Politics
Umwuka w’intambara ukomeje gututumba hagati ya Amerika na Iran,"Nyuma y’igitero cyagabwe na Leta Zunze Ubumwe za Amerika mu rukerera rwo kuri uyu wa Gatanu, kigahitana Gen Qasem Soleimani, wari usanzwe ayobora umutwe udasanzwe w’ingabo zirinda abategetsi bakomeye muri Iran; impungenge n’ubwoba bw’intambara bikomeje kwiyongera ku batari bake bakurikiranira hafi politiki ya Leta Zunze Ubumwe za Amerika, ndetse n’abatuye mu burasirazuba bwo hagati.
Nyuma y’igitero cyagabwe na Leta Zunze Ubumwe za Amerika mu rukerera rwo kuri uyu wa Gatanu, kigahitana Gen Qasem Soleimani, wari usanzwe ayobora umutwe udasanzwe w’ingabo zirinda abategetsi bakomeye muri Iran; impungenge n’ubwoba bw’intambara bikomeje kwiyongera ku batari bake bakurikiranira hafi politiki ya Leta Zunze Ubumwe za Amerika, ndetse n’abatuye mu burasirazuba bwo hagati.
Iki gitero cyategetswe na Perezida wa Leta Zunze Ubumwe za Amerika, Donald Trump, cyanahitanye Abu Mahdi al-Muhandis, wari umuyobozi wungirije w’umutwe bivugwa ko ufashwa na Iran witwa (Popular Mobilization Forces), ibiro by’ubutasi bya Amerika (CIA) byemeje ko ariwo wateguye ukanagaba igitero kuri Ambasade ya Amerika mu mujyi wa Bagdad mu minsi ishize.
Gen Qasem Soleimani na Abu Mahdi al-Muhandis barasiwe ku kibuga cy’indege cya Iraq i Bagdad, bari mu modoka hamwe n’abandi bantu batanu.
Umuyobozi w’ikirenga muri Iran, Ayatollah Ali Khamenei, wahise ategeka iminsi itatu y’icyunamo mu gihugu hose, yavuze ko hateganyijwe kwihorera gukomeye ku bishe Gen Qasem Soleimani.
Perezida wa Iran, Hassan Rouhani, na we yashimangiye ko igihugu cye kizakora ibishoboka byose kikihorera, aho yunganiwe na minisitiri w’ububanyi n’amahanga muri Iran, Javad Zarif, wavuze ko igitero cya Amerika ari icy’iterabwoba.
Ati “Leta Zunze Ubumwe za Amerika zizirengera ingaruka z’ubujiji bwazo.”
Gen Qasem Soleimani yakundwaga kandi agafatwaga n’abanya-Iran benshi nk’umwe mu bantu bashobora kurinda ubusugire bw’igihugu cyabo. Ubuhangange bwe kandi bwareberwaga mu ishusho y’uko yafatwaga nka nomero ya kabiri mu bafata ibyemezo muri Iran.
Abasesenguzi bavuga iki kuri uyu mwuka w’intambara?
Abademokarate benshi bavuga ko icyemezo cya Trump gishobora gutuma intambara yeruye irota, kandi bakamunenga ko yagifashe atabanje kugisha inama Inteko Ishinga Amategeko.
Kuba Soleimani yari umwanzi wa Amerika hari abademokarate babyemeza ariko bakavuga ko kwica umuntu wa kabiri ukomeye muri Iran kandi bigakorwa nta bwumvikane n’Inteko ishinga amategeko ari ikosa rishobora gushyira akarere kose Iran ihereremo mu ntambara.
Joe Biden wabaye Visi perezida wa Amerika ku ngoma ya Barrack Obama, we yeruye avuga ko Trump yakojeje agati mu ntozi.
Andrew Yang uteganya kwiyamamaza ku mwanya w’umukuru w’igihugu, ahagarariye ishyaka ry’abademokarate yagize ati “ Uko mbibona turashaka intambara na Iran ariko nsanga byaba byiza turebye kure tukirinda gushyira abaturage bacu batuye muri kariya karere mu kaga ko kwibasirwa n’abanzi bacu.”
Elizabeth Warren, na we wifuza kuzahagararira ishyaka ry’abademokarate mu matora, yavuze ko icyemezo cya Trump kitarimo ubushishozi.
Ati “Soleimani yari umwicanyi, wahitanye ubuzima bw’abantu benshi barimo n’amagana y’abanyamerika, ariko iki cyemezo kitarimo ubushishozi cyazamuye umwuka w’intambara hagati yacu na Iran, kandi gishobora gutuma hapfa abantu benshi mu karere ko mu burasirazuba bwo hagati Iran iherereyemo. Icy’ingenzi cyari gikwiye ni ukwirinda indi ntambara.”
Minisitiri w’ububanyi n’amahanga w’u Burusiya, busanzwe ari umuterankunga wa mbere wa Iran, yavuze ko igitero cya Amerika kirongera ibibazo mu burasirazuba bwo hagati.
Ku rundi ruhande ariko aba ‘republicains’ bo bavuga ko kwica uwo mugabo byari amahitamo akwiye kuko yari afite amaraso y’abanyamerika mu biganza bye, kandi yari imbogamizi ikomeye ku mutekano w’abanyamerika babarizwa mu karere ko mu burasirazuba bwo hagati n’inyungu zabo.
Lindsey Graham, umusenateri uhagarariye leta ya Carolina y’Epfo yagize ati “Wakoze bwana Perezida kubwo guhagararira Amerika. Iki gikorwa cya Perezida Trump n’ingabo zacu, ni igisubizo nyacyo ku bushotoranyi bwa Iran bwari burangajwe imbere na Gen Soleimani n’abamushyigikiye.”
Yongeyeho ati “Niba Iran ikomeje gutera Amerika n’abadushyigikiye, bagomba kubyishyura ku kiguzi kinini, kirimo no gusenya amariba yabo ya peteroli. Kuri leta ya Iran, niba mushaka kuguma mu bucuruzi bwa peteroli, mureke Amerika n’abadushyigikiye, kandi muhagarike gutera inkunga imitwe y’iterabwoba hirya no hino ku isi.”
Hari amakuru avuga ko iki gitero cyahitanye Gen Soleimani, ingabo za Israel zaba zakigizemo uruhare. Nta muyobozi n’umwe muri Israel wari wagira icyo avuga kuri iki gitero kuko abaminisitiri bose babujijwe kugira icyo babivugaho kuko bishobora gukururira akaga icyo gihugu.
Umutwe wa Hezbollah ubarizwa muri Liban, ukaba ushyigikiwe na Iran wahamagariye isi yose guhuriza hamwe bagahorera urupfu rwa Gen Soleimani.
Umuyobozi w’uyu mutwe, Sayyed Hassan Nasrallah, yagize ati “Intego ya Leta Zunze Ubummwe za Amerika mu karere ntikwiye kugerwaho binyuze mu cyaha gikomeye cyo kwicwa abajenerali.”
Minisitiri w’intebe wa Israel wari mu ruzinduko mu Bugereki, yahise arusubika rutarangiye nyuma yo kumva urupfu rwa Gen Soleimani, mu gihe Naftali Bennett, wari wamusigariyeho yahise atumiza inama y’igitaraganya yigaga ku mutekano i Tel Aviv, ndetse na za ambasade n’ibiro bihagarariye inyungu z’ibindi bihugu bahabwa umuburo wo ku rwego rwo hejuru.
Minisitiri w’ububanyi n’amahanga w’u Bufaransa, Amelie de Montchalin, yavuze ko igihugu cye kizakomeza gukora uko gishoboye mu guteza imbere ituze n’umutekano mu karere k’uburasirazuba bwo hagati nyuma y’ibitero bya Amerika.
Ati “Ibiri kuba nibyo twatinyaga, umwuka mubi hagati ya Leta Zunze Ubumwe za Amerika uri kwiyongera.”
Mu minsi ishize Gen Soleimani yari yaravuze ijambo ryarakaje Amerika, aho yagize ati “Ndakubwiye wowe Trump umukinnyi w’urusimbi, ndakubwiye, umenye ko turi hafi yawe kuruta uko ubikeka. Uzatangiza intambara, ariko nitwe dufite ubushobozi bwo kuzayisoza.”
Ibibazo hagati ya leta ya Washington na Tehran byazamutse nyuma yuko Donald Trump akuye igihugu cye mu masezerano yo muri 2015 arebana no kubuza Iran gucura intwaro za kirimbuzi.
Aya masezerano yabuzaga Iran kwigwizaho ibitwaro bya kirimbuzi mu gihe cy’imyaka 10, yafatwaga na benshi nk’intambwe ikomeye yatewe na Perezida Barack Obama muri politiki y’ububanyi n’amahanga.
Kuva mu gitondo cyo kuri uyu wa Gatanu, abantu benshi biraye mu mihanda yo mu murwa mukuru Tehran, bigaragambya bamagana urupfu rwa Gen Soleimani.
Ikindi kibazo kimaze kwigaragaza, ni izamuka rikomeye ry’igiciro cy’ibikomoka kuri peteroli hirya no hino ku masoko mpuzamahanga, ibigaragaza ko nubwo intambara y’amasasu itaratangira mu buryo bweruye, ariko iy’ubukungu yo yahise yaduka.
",https://m.igihe.com/politiki/article/umwuka-w-intambara-ukomeje-gututumba-hagati-ya-amerika-na-iran,Politics
Amatora y’abakuru b’ibihugu yitezwe mu bihugu bya Afurika muri 2020 ,"Politiki ni kimwe mu bivugwaho cyane ku isi, guhera umwaka utangiye kugeza urangiye. Abakuru b’ibihugu ni bamwe mu bagena imirongo migari yayo ku buryo uwo mwanya uba urebwa n’abatari bake, hagakoreshwa inzira zose zaba imbi n’inziza ngo bicare kuri iyo ntebe icurirwamo ibitekerezo biyobora ibihugu bitandukanye.
Politiki ni kimwe mu bivugwaho cyane ku isi, guhera umwaka utangiye kugeza urangiye. Abakuru b’ibihugu ni bamwe mu bagena imirongo migari yayo ku buryo uwo mwanya uba urebwa n’abatari bake, hagakoreshwa inzira zose zaba imbi n’inziza ngo bicare kuri iyo ntebe icurirwamo ibitekerezo biyobora ibihugu bitandukanye.
Uyu mwaka muri Afurika hateganyijwe amatora mu bihugu bitandukanye, azasiga bamwe mbahagurutse muri izo ntebe nkuru mu bihugu byabo, bagaha umwanya abandi bafite ibyerecyezo bishya bijyanye n’ibyo abaturage bifuza.
Muri rusange, ibihugu 22 bya Afurika nibyo bifite amatora muri uyu mwaka ariko icyenda muri byo nibyo bizabamo amatora y’abakuru b’ibihugu.
IGIHE yakusanyije iby’ingenzi ukwiriye kumenya kuri ayo matora ategerejwe na benshi.
Togo
Mu iki gihugu hateganyijwe amatora y’Umukuru w’igihugu, tariki 22 Gashyantare. Mu kwezi kwa cumi, ishyaka ritavuga rumwe n’ubutegetsi ryavuze ko Jean Piere Fabre ari we mukandida waryo uzaba ahanganye na Perezida uriho Faure Gnassingbé. Nta gutungurana kwitezwe kuko amahirwe agihabwa Faure umaze ku butegetsi imyaka 15.
Burundi
Amatora ateganyijwe muri iki gihugu ni ay’Umukuru w’igihugu, Inteko rusange n’ay’Abadepite. Aya matora ateganyijwe tariki 20 Gicurasi uyu mwaka. Perezida Nkurunziza Pierre yatangaje ko ataziyamamariza indi manda. Aya matora yitezwe kuzandika amateka muri iki gihugu nyuma y’imvururu zadutse guhera mu 2015 ubwo Nkurunziza yiyamarizaga manda ya gatatu itaravuzweho rumwe.
Tanzania
Andi matora ateganyijwe tariki 4 Ukwakira 2020, ni ay’Umukuru w’igihugu. Perezia John Pombe Magufuli wayoboye Tanzania kuva mu mwaka 2015 yitezwe kuyobora indi manda. Nubwo anengwa ibirimo kubangamira ubwisanzure, ashimwa n’abaturage kuba yarabashije guhashya ruswa no kwirukana abayobozi badakora inshingano zabo.
Côte d’Ivoire
Amatora y’Umukuru w’igihugu ataganyijwe tariki 31 Ukwakira uyu mwaka. Perezida w’iki gihugu, Alassane Ouattara, wari waratangaje ko atazongera kwiyamamariza indi manda hejuru y’ebyiri amaze kuyobora, yavuze ko azagaragara muri ayo matora.
Burkina Faso
Hateganyijwe amatora y’Umukuru w’igihugu n’Inteko Ishinga Amategeko mu Ugushyingo 2020. Uwahoze ari Minisitiri w’intebe muri iki gihugu, Kadré Désiré Ouédraogo yamaze gutangaza ko aziyamamariza umwanya w’Umukuru w’igihugu akazaba ahanganye na Perezida uriho Roch Marc Christian Kaboré.
Ghana
Amatora ateganyijwe muri iki gihugu y’Umukuru w’igihugu azaba tariki 7 Ukuboza 2020.Ishyaka ritavuga rumwe n’Ubutegetsi, National Democratic Congress ryamaze gutangaza ko uwahoze ari Umukuru w’iki gihugu, John Mahama ari we uzaba arihagarariye ahanganye na Perezida uriho, Nana Akufo-Addo.
Niger
Muri iki gihugu hateganyijwe amatora y’Umukuru w’igihugu n’Inteko Ishinga Amategeko tariki 27 Ukuboza ndetse n’amatora y’abandi bayobozi batandukanye ateganyijwe mu Ukwakira.
Centrafrique
Amatora y’Umukuru w’igihugu ateganyijwe tariki 27 Ukuboza. Umuvugizi w’ishyaka ""Kwa Na Kwa"" ry’uwahoze ari Perezida w’iki gihugu Francois Bozizé, yatangaje ko aziyamamariza kuyobora iki gihugu.
Seychelles
Hateganyijwe amatora y’Umukuru w’igihu mu Ukuboza. Ishyaka ritavuga rumwe n’ubutegetsi, Seychelles National Party ryamaze gutanga Ramkalawan nk’umukandida ku mwanya wa Perezida aho azaba ahanganye na Perezida Danny Faure aziyamamariza indi manda.
",https://m.igihe.com/politiki/article/amatora-y-abakuru-b-ibihugu-yitezwe-mu-bihugu-bya-afurika-muri-2020,Politics
Museveni yiyemeje gushyira iherezo ku bibazo biri hagati ya Uganda n’u Rwanda; Yaba koko akomeje?,"Imvugo ya Museveni yo gushyira iherezo ku bibazo biri mu mubano n’u Rwanda niyo yasorejeho umwaka wa 2019, gusa usesenguye neza wagira amakenga n’ugushidikanya.
Imvugo ya Museveni yo gushyira iherezo ku bibazo biri mu mubano n’u Rwanda niyo yasorejeho umwaka wa 2019, gusa usesenguye neza wagira amakenga n’ugushidikanya.
Ni inshuro ya kabiri abanyarwanda bashobora kuba bagira amakenga n’icyizere gike ku kuba Uganda yakemura ibibazo imaze igihe itera mu mubano wayo n’u Rwanda. Ubwa mbere hari ubwo hasinywaga amasezerano ya Luanda, ubwa kabiri byashingirwa ku magambo ya Museveni asoza umwaka wa 2019.
Mu butumwa yashyize ku rukuta rwe rwa Twitter mbere y’uko twinjira mu mwaka mushya wa 2020, Museveni yavuze ko yakiriye intumwa ye Ambasaderi Adonia Ayebare uherutse mu Rwanda afite ubutumwa bugenewe Perezida Kagame ku mubano w’ibihugu byombi.
Museveni yavuze ko Ayebare na Perezida Kagame bagiranye ibiganiro byiza ndetse ko mu gihe cya vuba, hagiye gufatwa imyanzuro ishyira iherezo ku bwumvikane buke bumaze igihe kinini mu mubano w’ibihugu byombi.
Ati “Vuba aha, impande zombi zigiye gufata imyanzuro ihamye mu guhosha umwuka mubi. Ndabizeza ko Uganda izakora ibyo isabwa mu gushyira mu buryo umubano mwiza w’ibihugu byombi. Ndashimira Perezida Kagame, abavandimwe bacu b’abanyarwanda n’abaturage ba Uganda.”
Ambasaderi Adonia Ayebare wakiriwe muri Village Urugwiro ku mugoroba wo ku Cyumweru tariki ya 29 Ukuboza 2019. Asanzwe ari Intumwa ihoraho ya Uganda mu Muryango w’Abibumbye i New York.
Ubutumwa bwanyujijwe ku rukuta rwa Twitter rw’Ibiro by’Umukuru w’Igihugu bwavugaga ko ubutumwa Ambasaderi Ayebare yari afite, “butanga icyizere” mu gukemura ibibazo bimaze igihe mu mubano w’ibihugu byombi.
Mu kiganiro yagiranye na RBA kuri uyu wa Kabiri, Perezida Kagame yavuze ko iyo ntumwa yari i Kigali mu bikorwa bimaze igihe bigamije gushaka umuti w’ibibazo, ariko ko nyuma y’ibiganiro ikiba ari ingenzi ari ishyirwa mu bikorwa ry’imyanzuro yabyo.
Ati “Kuvuga rero ngo haje intumwa icyizere cyabonetse, ntabwo nibwira ko ari uko nabivuga, njye navuga ko iyo ari indi ntambwe ikomeje guterwa muri ubwo buryo bwo gushakisha icyatuma ikibazo icyo aricyo cyose cyaba gihari gishobora gukemuka kandi nyine ibyo biva mu bantu mu kuvugana, kuganira.”
Ubutumwa bwa Museveni ku kibazo cya Uganda n’u Rwanda biragoye ko umuntu yabwizera 100%, ngo yishyiremo ko hari ikigiye gukorwa kuko mu gihe yabwandikaga, ibimenyetso bigaragaza ibihabanye n’ibyo yavugaga.
Mbere na mbere ubwo hasinywaga amasezerano y’amahoro ya Luanda, abanyarwanda baketse ko ikibazo gikemutse, ko nta n’umwe uzongera guhohoterwa ari muri Uganda ndetse ko n’abafungiyeyo bagiye kurekurwa. Gusa siko byagenze, kuko byakomeje nk’uko byari bisanzwe, abafungwa bagafungwa, abakorerwa iyicarubozo rigakomeza bakajya bajugunywa ku mipaka bagizwe intere.
Ni nako Uganda kandi yakomeje umubano wayo n’imitwe igamije guhungabanya umutekano w’u Rwanda irimo RNC na FDLR ndetse irinangira ubwo yasabaga kubahiriza amasezerano Museveni yasinywe. Ibi nibyo byatumye intumwa z’u Rwanda na Uganda zinanirwa kumvikana mu biganiro biheruka kubera i Kampala.
Mu gihe Museveni yandikaga ko umuti ugiye kuboneka, ku rundi ruhande ikinyamakuru Red Pepper cyari kimaze gutangaza inkuru ivuga ko abanyarwanda 200 bagamije ibikorwa by’iterabwoba binjiye muri Uganda mu mugambi wo guhungabanya iki gihugu mu bihe by’iminsi mikuru.
Muri iyo nkuru havugwamo ko bamwe muri abo bakora ibikorwa by’iterabwoba batawe muri yombi n’Urwego rushinzwe Umutekano imbere mu gihugu, ISO.
Red Pepper isanzwe iterwa inkunga n’umuvandimwe wa Museveni, Salim Saleh ni kimwe mu binyamakuru byakunze gusiga u Rwanda icyasha no guha rugari abarwanya ubutegetsi bwarwo.
Umwe mu bo cyanditse ko ari abanyarwanda bagamije ibikorwa by’iterabwoba kuri Uganda ni uwitwa Abdul Razak Subwanone, umunyarwanda uba muri Uganda aho acuruza ibyuma by’imodoka akura i Dubai. We n’undi munyarwanda witwa Edward Nsenga ucuruza telefoni bafashwe na ISO mu mukwabu watwawemo abagera kuri 200.
Ikigaragaza umugambi wa Uganda udahinduka ni uko aba banyarwanda bakuwe mu bandi na mbere y’uko bagezwa imbere y’ubutabera ngo biregure, ubu bivugwa ko bafunzwe mu buryo bunyuranyije n’amategeko na ISO mu nzu zayo z’ibanga ahitwa Kyengera, bashinjwa kuba intasi ziturutse mu gihugu cy’igituranyi.
Perezida Kagame mu kiganiro yagiranye na Televiziyo y’u Rwanda, yavuze ko bitumvikana uburyo abanyarwanda bafatirwa muri Uganda bitwa intasi kuko bamwe muri bo batanafite ubwo bushobozi ahubwo baba bashaka imibereho kimwe n’abandi.
Ati “Ibyo kugera ahantu igihugu gihiga abanyagihugu b’abaturanyi kuri ubwo buryo ntabwo byasobanuka. Abandi bakavuga ngo abo baba bagiyeyo, baba bagiye gutata, gutata iki kirimo abana, kirimo abagore, abagabo, kirimo abantu batazi kwandika no gusoma, abantu bari aho bashakisha uko biberaho nk’uko abanya-Uganda benshi bari hano. ”
Perezida Kagame yavuze ko u Rwanda rutigeze rukora nk’umuturanyi warwo ngo rutangire ruhige abaturage ba Uganda.
Ibimenyetso byagiye bijya hanze nyuma y’ibyo abayobozi ba Uganda bakunze kuvuga ku mubano n’u Rwanda, bigaragaza ko abantu bakwiye kwishima mu rugero, ntibizere ko ikibazo cyakemutse ahubwo bagategereza bibaye. Ni uko ubutumwa bwa Museveni bwakwakirwa.
",https://m.igihe.com/politiki/amakuru/article/museveni-yiyemeje-gushyira-iherezo-ku-bibazo-biri-hagati-ya-uganda-n-u-rwanda,Politics
"Uko Sheikh Harerimana yahatanye na Perezida Kagame, gutenguhwa na Local Defense n’ibindi","Sheikh Abdul Karim Harerimana ni umugabo w’imyaka 64, akaba inararibonye muri Politiki y’u Rwanda dore ko ayizi neza kuva mu myaka ya 1973 ubwo yari asoje ayisumbuye, kugeza mu 1989 aruvamo no mu 1994 arugarukamo ari kumwe na FPR Inkotanyi yahagaritse Jenoside yakorewe Abatutsi.
Sheikh Abdul Karim Harerimana ni umugabo w’imyaka 64, akaba inararibonye muri Politiki y’u Rwanda dore ko ayizi neza kuva mu myaka ya 1973 ubwo yari asoje ayisumbuye, kugeza mu 1989 aruvamo no mu 1994 arugarukamo ari kumwe na FPR Inkotanyi yahagaritse Jenoside yakorewe Abatutsi.
Ni inzobere mu buvanganzo bw’ururimi rw’Icyarabu dore ko abifitemo impamyabumenyi y’icyiciro cya gatatu cya Kaminuza yakuye muri Arabie Saoudite.
Ubwo yari asoje amasomo muri Arabie Saoudite, yagarutse mu Rwanda mu 1983, agirwa Imam wa Kigali ndetse n’Umuyobozi w’ishuri Institut Islamique Al Hidaayat, ikigo gitanga ubumenyi butegura abazaba abavugabutumwa b’idini ya Islam.
Mu 1989 yagiye muri Uganda nk’umwarimu muri Islamic University ari naho yinjiriye mu muryango FPR Inkotanyi akibereye umunyamuryango magingo aya.
Nyuma y’urugamba rwo kubohora igihugu, Sheikh Abdul Karim Harerimana yabaye Perefe wa Cyangugu, aba Minisitiri w’abakozi ba Leta, aba Minisitiri w’umutekano n’umujyanama wa Perezida, umudepite uhagarariye u Rwanda mu Nteko Ishinga Amategeko y’Umuryango wa Afurika y’Iburasirazuba (EALA) n’ibindi.
Yagiranye ikiganiro kirambuye na IGIHE, asobanura byinshi mu bibazo u Rwanda rwagiye runyuramo nyuma ya Jenoside, avuga ku bunararibonye bwe muri politiki nk’uburyo yiyamamaje ahanganye na Perezida Kagame ku buyobozi bw’Umuryango FPR Inkotanyi, uko yeguye muri EALA, ahazaza ha EAC n’ibindi.
‘Local Defense Forces bibonye ukundi’
Abakuru barabyibuka; Abagabo b’imyenda y’umutuku werurutse, mu bice by’icyaro hari ababitaga uruyumba kubera imyenda n’ingofero bambaraga zasaga n’ibishyimbo byitwa gutyo.
Abo ni bamwe mu bari bagize urwego rushinzwe umutekano mu baturage ‘Local Defense Forces, LDF) rwagiyeho gato nyuma ya Jenoside, rugaseswa rukongera gusubizwaho mu myaka ya 1997/1998.
Urwo rwego rusubiraho Sheikh Harerimana yari Minisitiri w’Umutekano mu gihugu. Rwari rugamije gufasha abaturage kwicungira umutekano, rugahabwa imyitozo y’amezi agera kuri atatu, rukoherezwa iwabo mu giturage gucunga umutekano.
Mu mabwiriza, itsinda ry’abagize LDF hari ubwo ryahabwaga imbunda zo gucunga umutekano ku mugoroba, bwacya zigasubizwa kuri sitasiyo ya Polisi ibegereye.
Sheikh Harerimana yavuze ko urwo rwego rwabatengushye, kuko intego zarwo zahindanyijwe n’imyitwarire mibi ya bamwe, bagiraga uruhare mu guhungabanya umutekano w’abo bashinzwe kurinda.
Mu myaka ya 2000 hari nk’aho abo basore bashinjwa kuba barishe barashe abagore batatu b’abacuruzi muri Byumba, muri iyo Perefegitura ahitwa Kivuye nanone mu kabari harasirwa abantu batanu bikozwe n’abagize Local Defense Forces n’ibindi.
Harerimana yagize ati “Abaturage nibo bicaraga bakavuga bati uriya mwana n’uriya nibo dushaka ko bajya muri Local Defense y’aha iwacu. Tuza kugira ibyago imyumvire ntiyaba myiza , abo basore n’abahungu bagombaga no gutanga raporo kuri Polisi ibegereye, hari ubwo bahabwaga n’intwaro nimugoroba zo kurinda agace batuyemo mu gitondo zigasubira kuri polisi, hari aho bitwaye nabi, bakumva ko babaye igitangaza.”
Abagize Local Defense bamwe bishoboye mu byaha nk’ubujura, gufata abagore n’abakobwa ku ngufu n’ibindi.
Bamwe mu bafatwaga barirukanwaga cyangwa bagahanwa ariko isura yabo iza gukomeza guhindana ku buryo bari basigaye bafatwa ukundi n’abaturage bashinzwe kurinda.
Sheikh Harerimana ati “ Uzi ko umuturage yanamubwiraga ngo kuki witwara uko, ati se ni wowe wampaye uyu mwenda? Bibonye ukundi kutari ko, bitari muri gahunda za Leta. Nicyo gituma akenshi bagendaga bakurwamo, bagahindurwa, bigeze basanga ahari muri sisiteme ibashyiraho hashobora kuba harimo ibibazo, haza gufatwa icyemezo ko basimbuzwa.”
Mu byo akeka ko byateraga abo basore kwitwara nabi, Sheikh Harerimana avugamo kuba batarahembwaga kuko bakoraga nk’abakorerabushake.
Local Defense Forces yasimbuwe na DASSO mu 2013, hajyamo abasore n’inkumi bize kandi batojwe neza ndetse banagenerwa umushara ku kwezi.
Nubwo DASSO nayo atari shyashya mu baturage, Sheikh Harerimana abona ko akazi kabo gakorwa neza n’ukoze amakosa akayakora ku giti cye kandi akabibazwa.
Yahatanye na Perezida Kagame ku kuyobora FPR Inkotanyi
Mu 2013, mu matora y’abayobozi b’Umuryango FPR Inkotanyi , Sheikh Abdul Karim Harerimana yiyamamaje ahatanye na Perezida Paul Kagame ku buyobozi bukuru bw’uwo muryango.
Mu majwi yabaruwe, Sheikh yagize amajwi 0.5 %, atsindwa na Perezida Kagame wagize amajwi 99.5 %.
Hari abavuze ko yiyamamaje yikinira kugira ngo Perezida Kagame atiyamamaza wenyine, ariko Sheikh arabihakana.
Uyu musaza uganira kandi agashyenga yagize ati “Ko nabishakaga da! Ntabwo kwari ukwerekana ko hari demokarasi gusa , oya narabishakaga. Nashakaga kuyobora umuryango ariko ngira amahirwe make ndatsindwa kandi ntsindwa nabi cyane.”
Yongeyeho ati “Burya iyo utsinzwe ukanabyemera ntako bisa, n’aho narabyemeye. Bamaze gutangaza amajwi, umanza narabonye nk’arindwi cyangwa umunani ku bihumbi, kandi naje no kumenya nyuma ko n’ijwi rye yari yarimpaye.”
Mu 2015, Sheikh Harerimana yeguye ku mwanya wo guhagararira u Rwanda mu Nteko ya EALA, ku mpamvu yise ize bwite.
Yabwiye IGIHE ko nta kindi cyari cyibyihishe inyuma uretse kuba inshingano yari yarahawe n’umuryango FPR Inkotanyi zari zirangiye.
Ati “Njye ndi umunyamuryango wa FPR Inkotanyi uyemera, aho ndi hose mba ndi mu butumwa bwa FPR Inkotanyi. Aho mba nagiye nk’aho muri EALA nari ndi intumwa ya FPR Inkotanyi. Ubutumwa rero nari ndimo bwari burangiye ndagaruka, ubu ndi mu bundi butumwa na none kandi ndi kubukora neza n’ibyishimo byinshi.”
Nk’umuntu wabaye igihe kinini mu nteko ya EALA y’Umuryango wa Afurika y’Iburasirazuba, yabajijwe no ku hazaza h’uyu muryango wugarijwe n’ibibazo kuri ubu byo kurebana ay’ingwe hagati y’ibihugu bimwe biwugize, no kugenda gahoro kw’imishinga ihuriweho igamije kuwuteza imbere.
Sheikh Harerimana asanga ahanini ikidindiza uyu muryango ari ubwigenge bwa buri gihugu ku myanzuro imwe n’imwe ifite inyungu rusange, ku buryo hagomba kubaho ubwumvikane busesuye buri gihugu kikabanza kubyumva aho gutora ngo byose bigendere ku byo benshi bemeje.
Nubwo harimo ibyo bibazo n’iby’amikoro adahagije, Sheikh Harerimana yizera ko ibihugu bigize EAC bizagera ku ntego byihaye.
Ati “Aho twari tugeze hari hakwiriye kongeramo imbaraga kugira ngo ibintu byihute tuzagere kuri ya ntego imwe yo kugira igihugu kimwe […] Icyakora EAC nkurikije uko yatangiye, aho igeze n’ubushake buhari iracyariho kandi izahoraho na ziriya ntego izazigeraho.”
Uyu mugabo w’abana batanu yagiriye inama urubyiruko rw’u Rwanda, gukomereza ku byiza igihugu cyagezeho birinda kwirara.
Ati “Ntabwo byaturutse mu iraha ryinshi cyane, ntabwo byaturutse mu mudendezo, wasasiwe amaraso y’abanyarwanda, hari abawitangiye. Ntitubifate nk’ibintu byoroshye.”
Kuri ubu Sheikh Harerimana ni umwe mu bagize Urwego Ngishwanama rw’Inararibonye, akaba na Komiseri mu muryango FPR Inkotanyi.
Inkuru bifitanye isano: Abacengezi, ubujura mu basirikare...Ikiganiro na Sheikh Harerimana ku mutekano nyuma ya Jenoside
",https://m.igihe.com/politiki/article/uko-sheikh-harerimana-yahatanye-na-perezida-kagame-gutenguhwa-na-local-defense,Politics
Icyo wamenya ku itegeko ry’ubwenegihugu ryateje imvururu mu Buhinde,"Leta y’u Buhinde iherutse gushyiraho itegeko ryemerera ubwenegihugu abaturage bava mu bihugu bituranye na bwo, bo mu madini yose usibye abo mu idini ya Islam.
Leta y’u Buhinde iherutse gushyiraho itegeko ryemerera ubwenegihugu abaturage bava mu bihugu bituranye na bwo, bo mu madini yose usibye abo mu idini ya Islam.
Impuguke mu mategeko zo zivuga ko iri tegeko rihabanye cyane n’itegeko Nshinga ry’iki gihugu, riteganya ko amadini yose angana imbere y’amategeko.
Iri tegeko rishya rigenga uburyo bwo kubona ubwenegihugu mu Buhinde, rije nyuma yo kuvugurura iryari risanzwe ryo mu mwaka w’1955, ryemereraga ba nyamuke bafatwaga nabi bo mu madini y’aba- Hindus, Sikhs, Buddhists, Jains, Parsis, n’abakirisitu bava mu bihugu nka Bangladesh, Afghanistan na Pakistan, ariko ntirigire icyo rivuga ku bayisilamu.
Iri tegeko ryageze mu nteko Ishinga Amategeko y’u Buhinde bigizwemo uruhare cyane n’ishyaka riri ku butegetsi ry’aba-Hindu [Bharatiya Janata Party], ryemejwe na perezida w’iki gihugu Ram Nath Kovind, tariki ya 12 Ukuboza, 2019.
Amashyaka atavuga rumwe n’ubutegetsi avuga ko iri tegeko rishya ririmo ivangura, kuko rirobanura idini ya Islam mu gihugu gituwe n’abasaga miliyari 1.3 bizwi neza ko gitanga ubwisanzure ku madini yose. Aba-Islam bo mu Buhinde bangana hafi na 15% by’abaturage bose.
Abanenga iri tegeko bavuga ko byakozwe mu mugambi w’igihe kirekire wa Guverinoma iyobowe na Minisitiri w’intebe Narendra Modi, kuva yajya ku butegetsi mu myaka itandatu ishize.
Ibirego bitandukanye bigaragaza ukutishimira iri tegeko, byatangiye koherezwa mu rukiko rw’ikirenga.
Umuvugizi w’ishyaka rikomeye ritavuga rumwe n’ubutegetsi [Congress party], Sanjay Jha, yatangarije Al Jazeera ko iri tegeko riri mu mugambi wa politiki yo kurema amacakubiri y’ishyaka Bharatiya Janata Party, BJP.
Ati “Politiki ya ‘BJP’ ni uguhoza u Buhinde mu mwuka mubi no kuzamura uburakari bw’abaturage cyane cyane mu gihe cy’amatora.”
Mu kwezi gushize, Amit Shah, Minisitiri w’umutekano w’imbere mu gihugu, akaba umwe mu byegera bya Narendra Modi, yatangaje ko igihugu cy’u Buhinde kigiye gutangira kubarura abaturage bose, hagamijwe kureba abimukira bava mu bihugu bituranyi badafite ibyangombwa.
Muri Kanama 2019, ibarura nk’iryo ryiswe ryakorewe muri leta ya Assam iherereye mu majyaruguru ashyira uburasirazuba bw’u Buhinde, aho abaturage hafi miliyoni ebyiri bakuwe ku rutonde rw’abenegihugu.
Minisitiri Amit Shah aherutse kwita abimukira b’abanya- Bangladeshi intozi n’abacengezi, kandi ko ari imbogamizi ku mutekano w’igihugu.
Ishyaka rye ryamaganiye kure iyakirwa ry’impunzi z’aba- Rohingya bo muri Myanmar., rivuga ko bagomba gusubizwa mu gihugu cyabo, nubwo ubwo bwoko bufatwa nka nyamuke bukanabamo benshi b’abayisilamu, buri kwicirwa muri Myanmar.
Uyu mushinga w’itegeko bwa mbere wagejejwe mu Nteko Ishinga Amategeko muri Nyakanga 2016, uvugurura ingingo irebana n’ubwenegihugu yo 1955, ivuga ko idini rikwiye kuba ishingiro ryo guhabwa ubwenegihugu, kuko mbere iryo tegeko ntiryateganyaga idini nk’imwe mu ngingo fatizo zo gutanga ubwenegihugu.
Gusa nyuma yo kwemezwa n’abagize inteko Ishinga Amategeko, umutwe w’abadepite, iri tegeko ntiryabashije kugezwa imbere ya sena y’u Buhinde, kubera imyigaragambyo yaberaga muri leta zo mu majyaruguru ashyira uburasirazuba, ndetse n’igitutu cy’abatavuga rumwe n’ubutegetsi.
Ubu itegeko rishya rishyiraho umwihariko kuri leta zo mu majyaruguru ashyira uburasirazuba zari zaragaragayemo imyigaragambyo, rikavuga ko rizashishikariza ibihumbi by’aba-Hindus bava muri Bangladesh guhungira mu Buhinde.
Nkuko biteganywa n’itegeko rishya, abimukira badafite ibyangombwa bagomba kuba bamaze imyaka itandatu ku butaka bw’u Buhinde kugira ngo bemererwe ubwenegihugu, mu gihe itegeko ryo mu 1955 ryo ryasabaga kuba umuntu amaze imyaka 12.
Gusa abanyamategeko bavuga ko iri tegeko rishya rihonyora ingingo ya 14 y’itegeko Nshinga ry’u Buhinde, itanga uburenganzira bungana imbere y’amategeko. Abarinenga bavuga ko rimeze nk’irya Trump wa Leta Zunze Ubumwe za Amerika ukumira aba-islam bo mu bihugu bimwe na bimwe kwaka ubuhungiro.
",https://m.igihe.com/politiki/article/icyo-wamenya-ku-itegeko-ry-ubwenegihugu-ryateje-imvururu-mu-buhinde,Politics
Iby’ingenzi ku rugendo rwo kweguza Perezida Donald Trump rugeze mu mahina,"Kuri uyu wa Gatatu nibwo abagize inteko ishinga amategeko ya Leta Zunze Ubumwe za Amerika batoye ku bwiganze, icyemezo cyo gutakariza icyizere Perezida Donald J. Trump akaba ashobora kubura amahirwe yo kurangiza manda ye isigaje umwaka umwe.
Kuri uyu wa Gatatu nibwo abagize inteko ishinga amategeko ya Leta Zunze Ubumwe za Amerika batoye ku bwiganze, icyemezo cyo gutakariza icyizere Perezida Donald J. Trump akaba ashobora kubura amahirwe yo kurangiza manda ye isigaje umwaka umwe.
Gutora ingingo ya mbere yo gukoresha nabi ububasha Trump ahabwa n’itegeko, byatowe n’abadepite 230 kuri 427 bari bari mu nteko; mu gihe iyo kubangamira imirimo y’inteko ishinga amategeko yatowe n’abadepite 229.
Aya matora asobanuye ku buryo butaziguye ko perezida Trump atakarijwe icyizere n’intumwa za rubanda cyo gukomeza kuyobora Leta Zunze Ubumwe za Amerika, nubwo urubanza rwa nyuma ruzacibwa na Sena, aho ishyaka ry’aba-Républicains rifite ubwiganze.
Umuyobozi w’aba -Républicains muri Sena ya Amerika, Mitch McConnell, yavuze ko yifuza ko ibiganiro kuri uyu mwanzuro ukomeye byazaba bigufi. Gusa nta kigaragaza ko Sena izahitamo gukura ku buyobozi Perezida Trump kuko abasenateri benshi ari abo mu ishyaka rye.
Gukuraho Perezida Trump bisa n’ibirimo amacenga menshi. Umunsi ku wundi amakuru agenda yisukiranya, agaragaza ko hari abantu benshi babyihishe inyuma, ndetse n’inzira z’ubwiru zinyurwamo ngo iki cyemezo gifatwe.
Ese byatangiye bite? 
Muri Nzeri uyu mwaka, nibwo hamenyekanye amakuru avuga ko umwe mu bakozi bashinzwe ubutasi, wahoze anakorera ikigo cy’ubutasi cya CIA, yagejeje ikirego ku mugenzuzi mukuru w’ubutasi, arega Perezida Trump gukora ibikorwa atemererwa n’amategeko.
Mu kirego cye, avuga ko umwe mu bayobozi bo mu biro bya perezida [White House] wamuhaye amakuru; yari atewe impungenge n’ibyavugiwe mu kiganiro kuri telefone cyo muri Nyakanga 2019, hagati ya Perezida Donald Trump na Perezida wa Ukraine, Volodymyr Zelensky.
Muri iki kiganiro, Perezida Trump yasabye icyo gihugu cy’amahanga kwivanga mu matora ateganyijwe mu mwaka utaha wa 2020, muri Amerika. Yanashyize igitutu ku gihugu cy’amahanga, agisaba gukora iperereza kuri umwe mu bazahangana nawe mu matora yo muri 2020; byose bigakubirwa mu cyaha cyo gukoresha nabi ububasha ahabwa n’itegeko nk’umukuru w’igihugu.
Umwunganizi mu mategeko wa Trump, Rudolph Giuliani n’intumwa nkuru ya leta, William Barr, bashyirwa mu majwi ko bafite uruhare rutaziguye muri ibi bikorwa; ndetse ko n’abayobozi bakuru mu biro by’umukuru w’igihugu bashatse gukingira ikibaba Trump kuko bazi neza uburemere bw’ibyavuzwe na Trump.
Inzira iteganywa n’amategeko kugira ngo umukozi wo mu biro bishinzwe iperereza atange ikirego cy’ibikorwa biri gukorwa, kandi bitandukanye n’amategeko yarakurikijwe. Uwatanze iki kirego yakigejeje ku mugenzuzi mukuru w’ubutasi, uyu nawe wagombaga kukigeza ku muyobozi mukuru ushinzwe ubutasi ku rwego rw’igihugu, nyuma yo gusuzuma uburemere bwacyo.
Gusa umuyobozi mukuru ushinzwe ubutasi ku rwego rw’igihugu, Joseph Maguire, ntiyigeze ashyikiriza iki kirego inteko ishinga amategeko, nkuko yabisabwaga n’amategeko; ahubwo yahisemo kugisha inama ibiro bishinzwe ubujyanama muri minisiteri y’ubutabera; ibi nabyo byanzura ko icyo atari ikibazo cyihutirwa nyamara izi mpande zombi nta na rumwe rufite ububasha bwo gufata uwo mwanzuro.
Kuwa 19 Nzeri, nibwo hamenyekanye ko kudashyirwa ahagaragara kw’iki kirego, byagizwemo uruhare na perezida Trump wifuzaga ko Ukraine itangira iperereza kuri Hunter Biden, umuhungu wa Joe Biden, wo mu ishyaka ry’abademokarate, wahoze ari Visi Perezida.
Kutavuga rumwe kuri iki kibazo byakomeje kwiyongera, kugera ubwo kuwa 25 Nzeri, 2019, ibiro by’umukuru w’igihugu [White House] byemeye ko raporo ikubiyemo ibiregwa Trump n’amajwi y’ikiganiro kuri telefone hagati ya Trump na Zelensky bishyirwa ahagaragara.
Kuva icyo gihe Trump n’abamushyigikiye batangiye kwamagana ibikubiye muri icyo kirego, bavuga ko bidafite agaciro kandi uwabitangaje nta bumenyi buhagije afite kubyo yaregeye.
Ni iki mu by’ukuri Trump yaganiriye na Zelensky?
Ibiro by’umukuru w’igihugu [White house] byashize hanze ikiganiro Trump yagira na perezida wa Ukraine, byibwira ko bishobora kuzagaragaza neza Trump, ndetse bigahosha umwuka mubi wari utangiye kuzamuka, gusa ibi si ko byagenze.
Ibyo biganiro bigaragaza ko Trump yashatse guhuza inkunga Amerika iha Ukraine, no gusaba Ukraine gukora iperereza kuri Hunter Biden; ndetse n’ubugambanyi bwabaye mu matora yo muri 2016. Zelensky wagaraje gushaka kumvikana, ahanini bitewe nuko yifuzaga ko Amerika imugurisha ibisasu bya “Javelin anti-tank missiles”, Trump yamubwiye ko Rudy Giuliani ari we muntu yizeye babiganiraho.
Ni iki abagize inteko ishinga amategeko bibanzeho mu gusesengura impamvu batakariza icyizere Trump?
Amakuru avuga ko Nancy Pelosi, uyobora inteko ishinga amategeko yifuzaga kumva ibirego byose bishinja Trump gukoresha nabi ububasha ahabwa nka perezida; gusa abademokarate bibanze ku ngingo yo gutakariza icyizere Trump bareba cyane ku kibazo cya Ukraine, aho kureba ibibazo byose bigaragaza imyitwarire idahwitse ye.
Adam Schiff, uyobora akanama karebana n’ubutasi mu nteko ishinga amategeko, yagaragaje ibibazo bine bifuzaga gukoraho iperereza.
Icya mbere bifuzaga kumenya niba Trump yarongeye gusaba ubufasha igihugu cy’amahanga mu kwivanga mu matora. Icya kabiri bashakaga kumenya niba ibiro by’umukuru w’igihugu [White House] byaremeye ko bigirana inama na Ukraine, ari uko Ukraine yemeye gutangiza iperereza mu cyimbo cya Trump.
Icya gatatu, bifuzaga kumenya niba Ukraine yari ifite impamvu yo kwizera ko itazahabwa inkunga ya gisirikare, kugeza igihe itangirije iperereza rya Trump. Icya kane, bifuzaga kumenya niba hari impamvu zifatika zateye Trump kwitwara atyo.
Trump yisobanura ate?
Perezida Trump n’abamushyigikiye bemeza ko nta kidasanzwe yakoze. Bemeza ko nta nta gitutu bashyizeho Ukraine ngo ibakorere ibitemewe n’amategeko.
Ni iki Joe Biden ahuriyeho na Ukraine? 
Dusubije amaso inyuma ubwo Joe Biden yari Visi Perezida wa Leta Zunze Ubumwe za Amerika, ubutegetsi bwa Obama bwagerageje gutera inkunga Ukraine mu makirimbirane ifitanye n’u Burusiya. Abanyaburayi na Amerika bahisemo gushaka uburyo bakuraho Viktor Shokin, wari umushinjacyaha mukuru wa Ukraine, kuko basangaga ruswa yibasiye abayobozi bakuru muri iki gihugu, ari imbogamizi mu gukomeza imbaraga za Ukraine.
Viktor Shokin yafatwaga nk’ufite uruhare runini muri icyo kibazo; yakuwe ku mwanya we, mu mavugurura yakozwe bitegetswe na Amerika n’abanyaburayi; aho Joe Biden yivugiye ko ariwe wategetse ko hafatirwa inkunga ya miliyari imwe y’amadorari kugeza igihe Ukraine ishyize mu bikorwa icyifuzo cyabo.
Hunter Biden ahurira he n’iki kibazo?
Hunter yamaze igihe kinini cy’ubuzima bwe akora ubucuruzi mu izina rya se (Joe Biden). Yagiraga uruhare rutaziguye mu biganiro byari bigamije kwinjiriza inyungu ubucuruzi bwa se, ndetse akaba n’umuyobozi muri banki yaterwaga inkunga na se.
Hunter Biden yahawe umwanya mu nama y’ubuyobozi y’ikigo cya Amtrak, mu buryo atari akwiye na gato; ndetse anashyirwa mu nama y’ubuyobozi y’ikigo cy’ingufu cya Ukraine [Burisma].
Ibikorwa bya Hunter byaramenyekanye cyane muri politiki y’abademokarate. Igihe yari mu Bushinwa ari kumwe na se mu ruzinduko rw’akazi; yagiranye ibiganiro n’umuyobozi wa banki ya Private Equity, aho bamwe mu bayobozi bakuru mu biro bya perezida batangiye gukeka ko ari gushaka uburyo bwo kwishakira inyungu ze bwite; ibintu bitari byarigeze bikorwa mu biro by’umukuru w’igihugu.
Hunter kandi ngo yari azi neza ko imyitwarire ye irebwa nk’ikibazo mu myaka yabanje, mu gihe cy’amatora.
 Kwinjirira amatora ya Amerika
Trump akeka ko ikigo cyitwa ‘Crowdstrike’ gifitanye umubano na Ukraine kandi ko cyahishe ububiko bw’amabanga ya komite nyobozi mu ishyaka ry’abademokarate, bibye hakoreshejwe ikoranabuhanga mu gihe cy’amatora ya 2016. Trump yifuzaga ko Ukraine iha Amerika ubwo bubiko bw’amabanga.
‘Crowdstrike’ ni ikigo cyo muri Amerika, cyashinzwe ku bufatanye n’umurusiya wahungiye muri Amerika akiri umwana. Iki kigo cyahawe akazi na komite nyobozi y’ishyaka ry’abademokarate kugira ngo kibafashe kumenya uburyo ubutumwa bwa bamwe mu bayobozi b’abademokarate bwinjiwemo mu gihe cy’amatora ya 2016.
Trump ahangayikishijwe nuko iki kigo kitigeze giha ububiko bw’amabanga cyasesenguye FBI cyangwa undi uwo ariwe wese, nyamara muri Ukraine nta hantu ho guhisha ubwo bubiko bw’amabanga hahari, kandi nta n’impamvu ifatika yatuma babuhisha.
Trump atsimbarara ku ngingo ivuga ko u Burusiya butigeze bwinjira mu mabanga y’abademokarate; ahubwo ari ibinyoma byahimbwe n’ikigo ‘Crowdstrike’ kuko aricyo cyahishe ibimenyetso mu rwego rwo guhimbira ibyaha ubutegetsi bwe n’u Burusiya.
Gutakariza icyizere Perezida bikorwa bite?
Hifashishijwe ingero kuri Nixon na Clinton baheruka kweguzwa, komite ishinzwe iyubahirizwa ry’amategeko mu nteko nshingamategeko niyo igira uruhare runini muri iki gikorwa. Iyi komite yumva abatangabuhamya, igategura ibirego irega perezida mu buryo bwemewe n’amategeko, n’ingingo zijyana nabyo, igakora amatora, byakwemezwa bikoherezwa mu nteko rusange y’abagize inteko nshingamategeko bagakora amatora nabo, ingingo imwe cyangwa zose zatorwa ku bwiganze, Perezida agatakarizwa ikizere.
Kuri perezida Trump we, ikibazo cye cyanyuze mu nzira ebyiri mu gihe kimwe, aho urwego rw’ubutasi rwakoze iby’ibanze, rukora raporo ruyoherereza komite ishinzwe iyubahirizwa ry’amategeko, ari nayo yateguye ibirego bishinjwa Trump.
Nyuma y’ibyemejwe n’abagize inteko nshingamategeko umutwe w’abadepite, umutwe wa Sena niwo uzaca urubanza rwa nyuma rwemeza niba Trump yeguzwa cyangwa agakomeza kuyobora Amerika.
Mu rubanza rwa Sena, uhagarariye perezida mu mategeko niwe uburana kuko perezida ubwe ntagomba kuba ari muri icyo cyumba cy’iburanisha.
Perezida w’urukiko rw’ikirenga niwe ugena uburyo icyemezo cya Sena gishyirwa mu bikorwa, ariko Sena nayo ishobora gutora ivuguruza icyemezo cye.
Kugira ngo kandi icyemezo cya Sena gitorwe, bisaba ko 2/3 by’abasenateri bacyemeza (aba-senateri 67 ku 100). Sena ya Amerika irimo aba-senateri 53 bo mu ishyaka ry’aba-Repubulikani, bisobanuye ko kugira ngo Trump akurwe ku buyobozi, 20 muri bo basabwa gutora bihuje n’abademokarate.
Trump akuwe ku buyobozi byagenda bite?
Itegeko rivuga ko perezida wa Leta Zunze Ubumwe za Amerika akuweho, asimburwa na visi perezida; Ubu Mike Pence niwe wasimbura Trump. Igihe baba baviriyeho rimwe, umukuru w’inteko nshingamategeko Nancy Pelosi niwe wayobora; gusa bisa n’ibidashoboka kuko aba-republicains ntibiteguye gukora icyatuma Pelosi ahabwa umwanya wa perezida.
Uza ku mwanya wa kane mu rukurikirane rw’abasimbura Trump ni Mike Pompeo, umunyabanga wa leta; gusa uyu nawe afite aho ahuriye n’ibibazo bya Ukraine. Uwa gatanu ni ushinzwe imari ya leta Steven Mnuchin, ari nawe udafite imbogamizi n’imwe yamubuza kuba perezida wa Amerika.
",https://m.igihe.com/politiki/article/iby-ingenzi-ku-rugendo-rwo-kweguza-perezida-donald-trump-rugeze-mu-mahina,Politics
Perezida Kagame yifuza kuzasimburwa n’umugore (Video),"Perezida Paul Kagame yatangaje ko politiki yo guteza imbere abagore imaze gutanga umusaruro mwiza mu iterambere ry’igihugu, akifuza na we yazasimburwa n’umugore ku kuyobora u Rwanda.
Perezida Paul Kagame yatangaje ko politiki yo guteza imbere abagore imaze gutanga umusaruro mwiza mu iterambere ry’igihugu, akifuza na we yazasimburwa n’umugore ku kuyobora u Rwanda.
Yabigarutseho kuri uyu wa Kane tariki 19 Ukuboza ubwo yagaragazaga uko igihugu gihagaze mu ijambo yagejeje ku bitabiriye inama ya 17 y’Umushyikirano.
Imbere y’ibihumbi byitabiriye iyo nama, Perezida Kagame yavuze ko guteza imbere abagore byahinduye byinshi mu buzima bw’igihugu ku buryo bisigaye binigaragaza ku rwego mpuzamahanga.
Yagize ati “ Mwabonye muri iyi minsi ibijyanye n’uburinganire abagore n’abagabo ku Isi yose ibihugu ijana na mirongo turi mu ba mbere 10, mu by’ukuri hari aho bagera ngirango abantu bakarambirwa u Rwanda bagashaka kurugabanyiriza ubundi twagakwiye kuba turi mu ba mbere batanu ariko turi mu ba mbere 10 nabyo turabyemera.”
Perezida Kagame yagaragaje ko uwo mwanya atari mwiza cyane kuko u Rwanda rwigeze kuza mu bihugu bitandatu bya mbere mu guteza imbere uburinganire bw’abagabo n’abagore, gusa agaragaza ko n’aho ruri atari habi.
Yavuze ko politiki y’uburinganire n’ubwuzuzanye ijya kujyaho, akamaro kayo kagaragaraga kandi n’abandi bamaze kubibona.
Ati “Iyi politiki imaze imyaka twayikoze tuyemera kandi twumva akamaro kayo kandi ifite umusaruro ugaragarira n’abandi babona ko bikora ariko dukore n’ibindi tugera mu ba mbere batanu. Hari akazi ko gukora kenshi bafatanyije n’abagabo. Abadamu bamaze kugira aho bagera, dushyiremo umuvuduko dufatanye mu bucuruzi mu buyobozi, ubutabera, abashinzwe umutekano, abashinzwe byose.”
Ashingiye ku byagezweho ku bufatanye n’abagore, Perezida Kagame yavuze ko yifuza ko umunsi umwe umugore yazayobora u Rwanda.
Ati “Njye nifuza rimwe ko uyu mwanya mwampaye ubukurikira uzatwarwa n’umugore, abagabo bari hano niba ndi bubakire simbizi ariko nabo bashobora kuba ari byo bashaka.”
Perezida Kagame yasabye abanyarwanda gukomeza kongera imbaraga mubyo bakora, kuko hari byinshi byagezweho benshi batumvaga ko byashoboka.
Kuva mu 2003 Itegeko Nshinga rigena ko mu myanya yose itorerwa mu buyobozi no muri guverinoma, abagore bagomba kugiramo 30%.
Perezida w’Urwego Ngishwanama rw’inararibonye mu Rwanda, Rutaremara Tito yigeze gusobanura ko gushyira abagore mu buyobozi ari “ubushake bwa politiki bujyanye n’ibibera mu Rwanda. Nyuma ya Jenoside yakorewe Abatutsi, abagore banganaga hafi na 70% by’abaturage bose.’’
Muri Guverinoma, abagore bangana na 50 %, mu Nteko Ishinga Amategeko mu Mutwe w’Abadepite mu Rwanda bangana na 61.3% bavuye kuri 14% mu 1994. U Rwanda nirwo ruyoboye ibindi bihugu byo ku Isi mu kugira abagore benshi mu Nteko Ishinga Amategeko.
Mu bucamanza ni 49.6% mu gihe mu buyobozi bw’inama njyanama z’uturere abagore ari 41%. Mu burezi abakobwa bitabira amashami y’imibare, ubumenyi n’ikoranabuhanga bavuye kuri 56.7% muri 2015 bagera kuri 63.9% muri 2018, na ho abitabira amashuri y’imyuga n’ubumenyingiro bavuye 41.8% muri 2015 bagera kuri 43.8% muri 2018, mu gihe abagore bigisha muri aya mashuri bavuye kuri 32.9% muri 2010 bakagera kuri 42.7% muri 2018.
Abagore 59.99% bafite ubutaka basangiye n’abo bashakanye mu gihe 24.63% bafite ubutaka bihariye. Ibi bigatuma 38% by’abagore bakorana n’ibigo by’imari, batanze ingwate ku butaka bwabo. Abagore bakorana n’ibigo by’imari na bo bikubye 2 mu myaka 4, aho bavuye kuri 36% muri 2012 bagera kuri 63% muri 2016.
",https://m.igihe.com/politiki/article/perezida-kagame-yifuza-kuzasimburwa-n-umugore-video,Politics
2019: Umwaka w’amarira n’imiborogo mu birindiro by’abarwanya u Rwanda,"Umwaka wa 2019 usa n’utazasibangana mu mitwe yitwa ko irwanya Guverinoma y’u Rwanda, kuko usize abo udahitanye imigambi yabo iri mu kangaratete ndetse abandi bari mu mazi abira, kuko isaha iyo ari yo yose ibintu byabahindukiraho.
Umwaka wa 2019 usa n’utazasibangana mu mitwe yitwa ko irwanya Guverinoma y’u Rwanda, kuko usize abo udahitanye imigambi yabo iri mu kangaratete ndetse abandi bari mu mazi abira, kuko isaha iyo ari yo yose ibintu byabahindukiraho.
Kuva mu myaka ishize, umutwe wavugwaga cyane wari FDLR kuva mu myaka ya 2000, aho yashinzwe n’abagize uruhare muri Jenoside yakorewe Abatutsi mu 1994. Habanje gushingwa RDR, haza ALIR 1 na ALIR 2, nyuma yo kuba FDLR baza gutandukana havuka CNRD na RUD-Urunana.
Magingo aya FDLR na RUD Urunana ni imitwe ikomeje kubangamira umutekano w’u Rwanda, nubwo nayo itorohewe muri uyu mwaka urimo kugana ku musozo.
Umuyobozi wa FDLR yaguye muri gereza abandi bagwa mu bihuru
Muri Mata 2006 nibwo Dr Ignace Murwanashyaka wayoboraga FDLR yafatiwe mu Majyepfo y’u Budage avuye gusura abarwanyi muri RDC. Mu 2015 urukiko rwa Stuttgart rwamuhamije ibyaha hamwe na Straton Musoni wari umwungirije.
Muri Mata 2019 nibwo inkuru yabaye kimomo ko Murwanashyaka yaguye muri gereza atarangije igifungo cy’imyaka 13 yakatiwe, maze urwamutwaye rutangira kototera abamukoreye mu ngata.
Bidateye kabiri, muri uko kwezi kwa Mata nibwo Nsekanabo Jean Pierre uzwi nka Lt. Col Abega Kamara wari ushinzwe iperereza muri FDLR na Nkaka Ignace uzwi nka La Forge Fils Bazeye wari umuvugizi wayo, bagejejwe imbere y’urukiko kugira ngo baburane ku ifungwa n’ifungurwa ry’agateganyo.
Abo bombi inkuru y’ifatwa ryabo yabaye kimomo mu Ukuboza 2018, ko bafatiwe ku mupaka wa Bunagana bavuye muri Uganda mu nama yabaye hagati ya tariki 15-16 Ukuboza, yahuje abahagarariye RNC ya Kayumba Nyamwasa na FDLR.
Bivugwa ko byari ku butumire bw’ubuyobozi bwa Uganda, hagamijwe kunoza umubano hagati y’iyo mitwe y’iterabwoba n’inzego za gisirikare za Uganda no kunoza imikoranire mu migambi yo guhungabanya umutekano w’u Rwanda.
Umunyamabanga wa Leta muri Uganda ushinzwe ubutwererane bw’akarere, Philemon Mateke, byatangajwe ko ari we wari umuhuza wabo, na we uyu mwaka umusize atorohewe kuko nubwo Perezida Yoweri Museveni akomeje kumuryamaho, amakuru y’iperereza akomeje kumushyira hanze ko yari n’inyuma y’igitero abarwanyi ba RUD Urunana bagabye i Musanze ahazwi nko mu Kinigi mu ijoro ryo ku wa 4 Ukwakira, kigahitana abaturage 14.
Ibya FLN byasubiwemo
Umwaka ushize waranzwe n’ibitero binyuranye byagiye byigambwa n’umutwe wa FLN, wari ufite Nsabimana Callixte wiyise Sankara, nk’umuvugizi wawo.
Muri Nyakanga 2018 abantu bitwaje intwaro zirimo n’imbunda bateye abaturage mu Murenge wa Nyabimata babasahura amatungo, ibiribwa, imyenda n’amafaranga. Mu ijoro ryo ku wa 19 Kamena 2018 nabwo abantu bitwaje imbunda, bishe barashe abantu babiri muri Nyaruguru, bakomeretsa batandatu barimo n’Umunyamabanga Nshingwabikorwa w’Umurenge wa Nyabimata, Nsengiyumva Vincent, batwika n’imodoka ye na moto y’umuturage.
Mbere yaho tariki ya 10 Kamena 2018, amabandi yitwaje intwaro gakondo hamwe n’imbunda, yateye abaturage bo mu Murenge wa Ngera mu Karere ka Nyaruguru arabakomeretsa abatwara n’imitungo irimo amafaranga, televiziyo, inkweto n’ibindi. Ibyo bitero byatangiye kujya byigambwa n’umutwe wa FLN, mu ijwi rya Nsabimana Callixte nk’umuvugizi.
Muri Mata 2019 nibwo inkuru yabaye kimomo ko Nsabimana yafatiwe muri Comores. Ubwo yagezwaga imbere y’urukiko ku wa 23 Gicurasi 2019, Nsabimana yabwiye urukiko ko nta byinshi afite byo kwireguza kuko ibyaha 16 akurikiranyweho bimwe yabikoze ku giti cye ibindi bigakorwa n’umutwe yari abereye umuvugizi.
Ubu afunzwe by’agateganyo mbere yo gutangira kuburana mu mizi, aregwa ibyaha birimo iremwa ry’umutwe w’ingabo ritemewe, Icyaha cy’iterabobwoba ku nyungu za politiki, gukora no kugira uruhare mu bikorwa by’iterabwoba, gutanga amabwiriza mu gikorwa cy’iterabwoba, kuba mu mutwe w’iterabwoba, icyaha cyo kugambana no gushishikariza abandi gukora iterabwoba n’ibyaha by’ubwicanyi n’ubwinjiracyaha bw’ubwicanyi.
Aregwa kandi gufata bugwate, gukwiza amakuru atariyo cyangwa icengezamatwara rigamije kwangisha leta y’u Rwand amu bihugu by’amahanga, guhakana Jenoside, kwiba yitwaje intwaro, gutwika, kugirana umubano na leta y’amahanga hagamijwe gushoza intambara, gukora cyangwa gukoresha impapuro mpimbano, gukubita no gukomeretsa ku bushake no gutanga, kwakira no gushishikariza kwakira ibikomoka ku iterabwoba.
Amakuru ataremezwa ahamya ko Herman Nsengimana wasimbuye Nsabimana muri FLN, na we mu minsi ishize yacakiriwe mu mashyamba ya RDC hamwe n’abandi barwanyi benshi.
Abakuru ba FDLR bishwe umusubizo
Muri Nzeri 2019 nibwo Ingabo za Repubulika ya Demokarasi ya Congo, FARDC, zemeje ko zishe Lieutenant General Sylvestre Mudacumura wayoboraga umutwe wa FDLR, yicirwa mu gace ka Bwito mu Ntara ya Kivu y’Amajyaruguru.
Nyuma y’iminsi mike, nibwo FARDC, binyuze mu bikorwa byiswe ‘Sokola 2’ yeretse itangazamakuru bane mu barwanyi ba FDLR, bahoze ari abarinzi ba Gen Mudacumura.
Mudacumura yahoze mu Ngabo z’u Rwanda mbere ya Jenoside yakorewe Abatutsi mu 1994, yabaye mu mutwe w’abarindaga Perezida Juvenal Habyarimana ndetse yari umuyobozi wungirije wawo.
Nyuma yo gutsinda urugamba rwo kubohora igihugu n’ingabo zari iza RPA, Gen Mudacumura na bagenzi be bafashe iy’ishyamba, aho bakoreye ibyaha ndengakamere ku baturage bo mu Burasirazuba bwa RDC.
Mbere yo kwicwa, Mudacumura yashakishwaga n’urukiko mpuzamahanga mpanabyaha akekwaho ibyaha icyenda byiganjemo iby’intambara n’iyicarubozo yakoze hagati y’umwaka wa 2009 na 2010. Yagizwe Umugaba Mukuru w’Ingabo za FDLR nyuma y’itahuka rya rya General Paul Rwarakabije wawuyoboraga mbere ye.
Urukiko Mpuzamahanga mpanabyaha rw’i La Haye mu Buholandi rwamushyiriyeho impapuro zisaba ko atabwa muri yombi 13 Nyakanga 2012. Gusa yari atarafatwa.
Isasu ryavuze mu birindiro bya P5
Umutwe wa P5 umaze igihe ufite ibirindiro mu mashyamba ya RDC, ni umwe mu itarahiriwe n’imigambi yo gutera u Rwanda, nyuma yo gushingwa n’ihuriro ry’amashyaka atanu ariyo Amahoro People’s Congress, Forces Démocratiques Unifieés – Inkingi (FDU-Inkingi); People’s Defence Pact-Imanzi (PDP-Imanzi), Rwanda National Congress (RNC) na PS Imberakuri ya Bernard Ntaganda, maze uragizwa Kayumba Nyamwasa.
Uyu mutwe Kayumba aheruka kuwusaba kuvana abarwanyi bawo muri Kivu y’Amajyepfo ngo wegere umupaka wa Uganda aho bivugwa ko wari wizeye guhabwa inkunga ifatika kurusha izo wahabwaga uri hafi y’u Burundi, ariko inzira ntiyabwira umugenzi.
Ku wa 19 Mata ngo nibwo bimutse, bageze Kalehe bahura n’umutwe wa MRCD uyoborwa na Gen Irategeka, bababwira ko ngo bo batangiye akazi muri Nyungwe.
Bamaze kuruhuka ngo bakomeje urugendo ""rutabahiriye na gatoya,"" kuko bageze muri Gatoyi i Masisi, bahuye n’ibico byinshi bya FARDC, bararaswa, bamwe bafatwa mpiri abandi bishyikiriza Monusco.
Ubwo bari imbere y’urukiko i Kigali, abenshi bahurizaga ku kuvuga ko bashyikirijwe u Rwanda ku wa 18 Kamena 2019, nubwo hari abo byamenyekanye ko batashye bucece bakanagera mu kigo kinyuzwamo abavuye ku rugerero i Mutobo, ariko mu iperereza bikaza gutahurwa ko urugendo rwabo rutacukirizwa aho, berekezwa mu nkiko.
Ubu abarwanyi 25 bayobowe na Rtd Major Mudathiru Habib bari kuburanira mu rukiko rwa gisirikare mu Rwanda, ndetse uyu we yarashwe ukuguru ku buryo kwangiritse bikomeye, ariko ntabura kurandatwa n’ingabo z’u Rwanda yiteguraga kugabaho igitero.
Gen Musabyimana wa RUD Urunana yarishwe
Mu ijoro ryo ku wa 4 Ukwakira rishyira ku wa 5 Ukwakira 2019, abagizi ba nabi biganjemo abitwaje intwaro gakondo bateye mu Murenge wa Kinigi mu Karere ka Musanze bica abaturage 14 abandi barakomereka.
Ku wa 6 Ukwakira nibwo Polisi y’u Rwanda yatangaje ko inzego z’umutekano zishe abagizi ba nabi 19 ndetse abandi batanu mu bagabye icyo gitero, bafatwa mpiri.
Nyuma y’urupfu rw’abambari be, ku wa 10 Ugushyingo 2019 Gen Musabyimana Juvenal uzwi nka Jean Michel Africa wayoboraga RUD Urunana, yishwe na FARDC.
Uyu yaguye mu gitero gikomeye FARDC yagabye mu gace ka Binza hafi y’umupaka w’iki gihugu na Uganda. Uyu mugabo wabaye mu ngabo za ex-FAR, yari umwe mu barwanyi b’umutwe wa FDLR/FOCA mbere y’uko ucikamo ibice akajya muri RUD-Urunana.
Vuruguvurugu muri RNC
Mu gihe abiyemeje gufata intwaro ngo barwanye u Rwanda bakomeje gutikira umunsi ku munsi, abibumbiye mu mutwe w’iterabwoba wa RNC nabo umwaka wa 2019 ubasize ahabi.
Uyu mwaka usize mu rungabangabo umuryango wa Benjamin Rutabana, wabuze kuva muri Nzeri ubwo yajyaga mu bikorwa by’uwo mutwe muri Uganda, ugashinja Kayumba Nyamwasa n’abandi bayobozi ba RNC kuba inyuma y’ibura rye.
Rutabana ngo yahagurutse i Bruxelles ku wa Gatatu tariki 4 Nzeri 2019 agana Entebbe muri Uganda. Yabanje guhagarara i Dubai mbere yo kugera ku kibuga cy’indege cya Entebbe ku wa 5 Nzeri saa 13:50. Yakomeje kuvugana kuri telefoni n’umugore we Diane Rutabana, ku wa 8 Nzeri ntiyongera kumva ijwi rye.
Amakuru ahamya ko Rutabana yagiranye ubwumvikane buke na bagenzi be b’abayobozi muri RNC kuko yarakajwe n’uko abarwanyi ba P5 bari mu nkiko i Kigali, mu gihe ubwo bajyaga gutabwa muri yombi, Kayumba yahaye itegeko Major Habib Mudathiru wari ubayoboye kubavana muri Kivu y’Amajyepfo bakajya ku mupaka wa Uganda, aho bazahabwa inkunga zihagije kurusha izo bahabwaga hafi y’u Burundi.
Icyo gihe ngo Kayumba yarenze ku nama zatanzwe na Rutabana, nyamara abo barwanyi bajya kwimuka, barakoresheje $12000 yoherejwe na Ben Rutabana kuri Western Union i Bujumbura.
Uburakari bwa Rutabana agashaka kwaka ibisobanuro Kayumba wagushije ingabo zabo mu biganza by’uwo bahanganye, ngo byaba impamvu yatumye ashaka ‘kumwumvisha’, kuko umusirikare muto yari ashatse kubaza byinshi ‘Jenerali’, ndetse bikekwa ko ubwo Rutabana yajyaga muri Uganda yari agiye mu bikorwa bya gisirikare, arenze ku gushaka kwa Kayumba.
Hejuru y’ibyo, bamwe mu bayobozi ba RNC muri Canada baheruka guhambirizwa bashinjwa gusuzugura ubuyobozi bukuru bw’ishyaka.
Mu birukanwe muri RNC harimo Simeon Ndwaniye wari Umuhuzabikorwa w’akarere ka Windsor na Jean Paul Ntagara wari Umuhuzabikorwa wungirije w’Intara ya Canada akaba n’umubitsi wayo, wari uherutse guhagarikwa ashinjwa gufatira umutungo w’ihuriro.
Harimo kandi Achille Kamana wari komiseri ushinzwe ubukangurambaga mu ntara ya Canada akaba n’umuhuzabikorwa w’akarere ka Ottawa-Gatineau, na Tabitha Gwiza wari komiseri ushinzwe abari n’abategarugori mu ntara ya Canada n’umubitsi mu karere ka Windsor.
Uyu Gwiza ni mushiki wa Ben Rutabana waburiwe irengero wari na komiseri ushinzwe kongera ubushobozi muri RNC, bakaba abavandimwe ba Adeline Rwigara.
Gwiza avuga ko kugeza ubu ikibazo cy’ibura rya Rutabana ahinduka umwanzi muri RNC, ku buryo urebye uko abakuru muri RNC babyitwaramo, ubona ko ari bo bari hejuru y’ibura rya Ben Rutabana.
Kugeza ubu amakuru anakomeje kuvugwa ko Kayumba Nyamwasa na we yaba atorohewe ku buyobozi bwa RNC, ku buryo isaha n’isaha ashobora kwirukanwa ku buyobozi bw’uyu mutwe mu bijyanye n’igisirikare, kimwe n’abandi bafatanya kuyobora.
Ntabwo ikibazo kirarangira
Nubwo hari abagerageje guhungabanya umutekano bakabyishyurira ikiguzi kiri hejuru, bigaragaza ko urugendo rukiri rurerure, ku buryo inzego zishinzwe umutekano ari ngombwa kugarira zigakomeza.
Umutwe wa FDLR uheruka kwimika Pacifique Ntawunguka ""Omega"". Mu kiganiro yahaye urubyiruko rugera kuri 200 rubarizwa mu muryango w’abanyeshuri barokotse Jenoside yakorewe Abatutsi mu 1994, mu 2016, Umujyanama wa Perezida wa Repubulika mu by’umutekano, Gen James Kabarebe, yahishuye uburyo Gen Ntawunguka wamubwiye ko azagaruka mu Rwanda ari uko nta mututsi ukirurimo.
Hari kandi n’umuyobozi mukuru wa FDLR, Gen Byiringiro Victor Rumuli bakunze kwita Victor Rumuri cyangwa Michel Byiringiro.
Uretse abo, mu minsi ishize nibwo Faustin Twagiramungu uba mu Bubiligi, yumvikanye ashishikariza abantu batandukanye kwinjira mu mitwe irwanya Leta y’u Rwanda, aho ubu ari umwe mu bayobozi b’ihuriro MRCD rifite umutwe wa FLN. Ni umutwe ahuriramo na Paul Rusesabagina wamenyekanye kubera Hotel Rwanda.
Ku wa Gatanu nibwo Perezida wa Repubulika ya Demokarasi ya Congo, aho iyi mitwe yose yabonye urubuga rwo gucura imigambi yayo, Felix Tshisekedi, yatangarije Inteko Ishinga amategeko ko mu bikorwa byo kurwanya imitwe yitwaje intwaro ikorera muri icyo gihugu, ingabo z’igihugu zimaze gufata abarwanyi 1712 b’umutwe wa CNRD.
Yavuze ko ubwo yageraga ku butegetsi, ibice bitandukanye by’igihugu byari byugarijwe n’ibikorwa by’imitwe yitwaje intwaro, ariko uyu munsi, kubera guhamagararira iyi mitwe gushyira intwaro hasi n’ibikorwa bya FARDC, amahoro amaze kugaruka muri Kasai, ndetse no muri Tanganyika ni mu gihe cya vuba.
Gusa ngo ikibazo gikomeye gisigaye mu majyaruguru mu bice bya Beni na Butembo, muri Ituri, mu bice bya Minembwe, Uvira, Baraka na Fizi, Shabunda na Kalehe.
Yakomeje ati “Ku baturuka Kalehe, ndashaka gushimira ingabo zacu zimaze gusenya 95% by’ibirindiro by’umutwe witwaje intwaro wa CNRD, aho abarenga 1712 bafashwe, barimo 245 bitwaje intwaro n’abayobozi 10 mu bya politiki b’uwo mutwe w’abagizi ba nabi.”
Yashimangiye ko ibikorwa Guverinoma ye yatangije byo gutsinsura imitwe yitwaje intwaro bidateze guhagarara, kugeza igihe iyi mitwe izavira burundu ku butaka bw’igihugu.
",https://m.igihe.com/politiki/amakuru/article/2019-umwaka-w-amarira-n-imiborogo-mu-birindiro-by-abarwanya-u-rwanda,Politics
U Burusiya n’u Bufaransa mu ihangana ryeruye ryo kwigarurira Centrafrique,"Centrafrique ni igihugu cyakunze kugaragra nk’ikidashamaje cyane ibihugu bikomeye nubwo gifite umutungo kamere nka diyama, zahabu na Uranium. Nubwo kandi gifite ubutunzi kamere bwinshi, nacyo ubwacyo nta bushobozi gifite bwo kububyaza umusaruro.
Centrafrique ni igihugu cyakunze kugaragra nk’ikidashamaje cyane ibihugu bikomeye nubwo gifite umutungo kamere nka diyama, zahabu na Uranium. Nubwo kandi gifite ubutunzi kamere bwinshi, nacyo ubwacyo nta bushobozi gifite bwo kububyaza umusaruro.
Ni igihugu cyaranzwe n’intambara z’urudaca kuva cyabona ubwigenge. Inshuro nyinshi cyakunze kubaho ku nkunga y’igisirikare cy’amahanga.
Igihugu cyadutsemo imvururu mu 2012 zasize ibihumbi by’abaturage bishwe, abasaga miliyoni bava mu byabo. Izo mvururu zaturutse ku nyeshyamba ziyitirira kuba izo mu idini ya Islam, Séléka n’iz’abakirisitu ziyise anti Balaka.
Muri Gashyantare 2019 i Khartoum, Leta yasinye amasezerano n’imitwe 14 y’inyeshyamba, bitanga agahenge ariko ntibyahagaritse ibitero n’ubwicanyi bikozwe na bamwe.
Muri iyi myaka ishize, icyo gihugu cyabengutswe n’ibihugu bikomeye by’umwihariko u Bufaransa bwabanye nacyo kuva mu bukoloni n’u Burusiya buje vuba.
Ihangana ry’u Burusiya n’u Bufaransa muri Centrafrique
Mu Ugushyingo 2017, Loni yakuriyeho u Burusiya ibihano ku kugurisha intwaro muri Centrafrique maze icyo gihugu gitangira kugurishayo intwaro nto. Guhera ubwo u Burusiya bwatangiye kwiyegereza icyo gihugu mu bya gisirikare kugeza aho bwanatanze umujyanama wihariye mu by’umutekano wa Perezida Faustin-Archange Touadéra.
Mu majyepfo ashyira uburengerazuba bw’Umurwa Mukuru Bangui, hashinzwe ikigo cy’imyitozo ya gisirikare aho abasirikare ba Centrafrique batozwa n’Abarusiya ari naho hafatwa nk’ibirindiro bikuru bya gisirikare.
U Burusiya ni nabwo bwagize uruhare mu isinywa ry’amasezerano y’amahoro aherutse hagati ya Leta n’imitwe 14 y’inyeshyamba. Uko kwiyegereza Centrafrique k’u Burusiya ntikwashimishije na gato u Bufaransa, bwabaye muri icyo gihugu guhera mu bihe by’ubukoloni.
U Bufaransa, umutware ushaje
Mu gihe cy’ubukoloni, hari igice cyiswe Ubangi-Shari cyahoze mu cyitwaga Afrique-Équatoriale française, igice kirimo ibihugu nka Tchad, Gabon na Congo cyakolonizwaga n’u Bufaransa.
Icyo gice cyaje kujya kuri Centrafrique. Muri icyo gihe, ubutegetsi bw’u Bufaransa muri Ubangi-Shari bwaranzwe no gusahura bujyana mu Bufaransa, gufata nabi abaturage no kwica bamwe mu baturage.
Ibyo byatumye abaturage binubira u Bufaransa. Icyakora na nyuma y’ubukoloni, u Bufaransa bwakomeje kugira ijambo rikomeye ku butegetsi bwa Centrafrique ariko abaturage basa nk’abatabyishimiye.
Uruhare rw’u Bufaransa rwakomeje guhamya ibirindiro ndetse hafi buri muyobozi wese wayoboye Centrafrique yajyagaho ku ihirikwa ry’ubutegetsi ryagizwemo uruhare n’u Bufaransa.
Urugero nka François Bozizé yagiye ku butegetsi mu 2003 ku ihirikwa ry’ubutegetsi ryateguwe n’u Bufaransa. Icyo gihe u Bufaransa bwabonaga uwari perezida, Ange-Félix Patassé atangiye kubatera umugongo.
Ibintu byatangiye guhinduka mu 2013 ubwo Centrafrique yabonaga Perezida mushya, Michel Djotodia wari uyoboye inyeshyamba za Séléka zahiritse Bozizé nyuma yo gusinyana amasezerano akanga kuyashyira mu bikorwa.
Djotodia ni we Perezida wa mbere Centrafrique yagize nta ruhare rugaragara rw’u Bufaransa mu kujyaho kwe.
Djotodia amaze kujya ku butegetsi, bamwe mu ngabo ze za Séléka batangiye kugenda bica abaturage hirya no hino mu gihugu cyane cyane abakirisitu. Byabaye ikibazo gikomeye Perezida ananirwa kubihagarika, afata umwanzuro wo gusesa Séléka nubwo nabyo bisa nk’ibitarahise bitanga umusaruro.
Mu Ukuboza 2013, ubugizi bwa nabi muri Centrafrique bwari bumaze gukaza umurego, inyeshyambva za Séléka zibasiye abakirisitu, n’inyeshyamba z’abakirisitu, anti –Balaka zibasiye abaturage b’abayisilamu ku buryo Umuryango w’Abibumbye wagize impungenge ko bishobora kuba Jenoside.
Akanama ka Loni gashinzwe umutekano kahise kemeza kohereza ingabo muri icyo gihugu mu butumwa bw’amahoro bwiswe MISCA. Nubwo Loni yari yemeje ko ingabo zijya muri ubwo butumwa ziba izo ku mugabane wa Afurika, u Bufaransa bwasabye ko bwajya gutanga ubufasha bw’igihe gito, bwiswe Operation Sangaris.
Abasesenguzi bavuga ko kugaruka k’u Bufaransa atari impuhwe nyinshi bwari bufitiye Centrafrique ahubwo ari ukwisubiza ijambo ryabwo muri icyo gihugu cyagendaga ritakara.
Ubufasha bw’u Bufaransa ntacyo bwakoze ngo buhagarike ubugizi bwa nabi nubwo bwari buri gushora amafaranga menshi muri icyo gikorwa, na nyuma y’aho Perezida Djotodia avuye ku butegetsi. Isura y’u Bufaransa muri icyo gihugu yarushijeho guhindana ubwo hasokaga raporo ivuga ko ingabo z’u Bufaransa zafashe abagore n’abakobwa ku ngufu muri Centrafrique.
Muri Gashyantare 2016, hatowe Perezida mushya Faustin-Archange Touadéra, u Bufaransa buvana ingabo zabwo muri icyo gihugu zisimburwa n’iz’Umuryango w’Abibumbye, mu butumwa bwiswe MINUSCA.
Mu gihe ingabo z’u Bufaransa zari zivuye muri Centrafrique, u Burusiya bwabonye icyuho, butangira gufasha no gutera inkunga igisirikare na Leta ya Centrafrique.
Nyuma y’uko ingabo z’u Bufaransa ziviriye muri icyo gihugu mu 2016, Perezida Touadéra wari ukimara gutorwa yabonye ko byaba byiza ashatse ikindi gihugu gikomeye yishingikiriza.
U Bufaransa n’ibindi bihugu by’i Burayi byatangiye gukemanga ubufasha bw’u Burusiya, nubwo icyo gihugu cyo kivuga ko kirajwe ishinga no kugarura amahoro, ibindi bihugu bisanga ari uburyo bwo kugira ijambo rinini mu bihugu cyane ibya Afurika.
Bamwe bakeka ko u Burusiya bufasha icyo gihugu mu bya gisirikare ngo buhabwe umutungo kamere urimo amabuye y’agaciro yifashishwa mu gukora ibyuma by’ikoranabuhanga. Mu by’ukuri amasezerano ari hagati y’u Burusiya na Centrafrique ntarashyirwa ahagaragara ari nabyo bitera inkeke u Bufaransa, u Burayi na Leta Zunze Ubumwe za Amerika.
Ikirushaho gutera inkeke ibi bihugu, ni uko u Burusiya bwaje muri Centrafrique no mu buryo bw’abikorera. Byinshi mu bigo bicunga umutekano bituruka mu Burusiya, nk’icyizwi cyane cyitwa Wagner Group.
Bivugwa ko kandi u Burusiya bwabonye amasezerano atandukanye yo gucukura diyama na zahabu mu bice bigenzurwa n’inyeshyamba ari nabyo byatumye bwinjira mu bikorwa byo guhuza impande zitavuga rumwe.
Mu 2018, u Burusiya bwagoganye n’Umuryango wa Afurika Yunze Ubumwe mu guhuza impande zitavuga rumwe. U Burusiya bwashakaga guhuza izo mpande mu buryo bwabwo mu gihe Afurika Yunze Ubumwe nayo yashakaga kubikora ukwayo. Iyo migirire y’u Burusiya yamaganywe cyane n’ibihugu by’amahanga birimo u Burayi na Amerika.
Icyakora, Afurika Yunze Ubumwe yaje kubasha kwiyegurira ubwo buhuza bw’u Burusiya ari nabyo byabyaye amasezerano y’amahoro yo muri Gashyantare 2019. Bamwe mu bayobozi b’imitwe y’inyeshyamba bahawe ubuyobozi muri Guverinoma nubwo bitahagaritse ubugizi bwa nabi nkuko byari byitezwe.
Abaturage benshi ba Centrafrique bishimira icyemezo Perezida wabo yafashe, cyo kwigizayo u Bufaransa bwaranzwe no gutoba icyo gihugu kuva kibonye ubwigenge. Icyakora, ntibashimishijwe n’uburyo amasezerano ya Khartoum yagenze kuko ubutabera bwaguranywe amahoro nayo batarabona neza kugeza ubu.
Ni ukuvuga ko abaturage basanga aho guhana abo bari mu mitwe y’inyeshyamba bishe ibihumbi by’abaturage, bagororewe imyanya muri Leta.
Uko kwinjira k’u Burusiya muri iki gihugu kandi byaciyemo ibice abari muri Leta kuko hari abiyumva ku ruhande rw’Abafaransa n’abandi biyumva ku ruhande rw’Abarusiya.
Perezida wa Centrafrique ubwo yahuraga na Vladmir Putin w’u Burusiya mu Ukwakira uyu mwaka yavuze ko bakeneye inkunga nyinshi ya gisirikare ivuye ku Barusiya.
Yagize ati “Hakenewe intwaro zikomeye ngo tugire igisirikare gihamye. Twizeye ko abafatanyabikorwa bacu b’Abarusiya bazaduha intwaro nini, imodoka z’intambara, imbunda zikomeye n’izindi ntwaro zizadufasha kugira ubushobozi mu by’ingabo n’umutekano.”
Icyakora ntabwo u Burusiya burabasha kwirukana burundu u Bufaransa muri Centrafrique. Hari agatsinda gato k’abasirikare b’u Bufaransa gafatanya n’ingabo za Centrafrique kurinda ikibuga cy’indege. Iki gihugu kandi cyiracyatanga ubufasha ku ngabo za Loni ziri mu butumwa bw’amahoro muri Centrafrique.
Icyo gihugu kandi ifaranga bakoresha ni iry’ibihugu byahoze bikolonijwe n’u Bufaransa, CFA, n’amadevize menshi y’icyo gihugu ari muri Banki Nkuru y’u Bufaransa.
U Burusiya n’u Bufaransa bisa n’ibyatangiye no guhangana mu itangazamakuru. Nko muri Kamena 2019, Ibiro Ntaramakuru by’Abarusiya byatangaje ko abanyamakuru batatu b’Abarusiya bishwe umwaka ushize bari muri Centrafrique bigizwemo uruhare n’intasi z’u Bufaransa.
Icyakora nubwo ibihugu byombi bigihataniye ubutware muri Centrafrique, imvururu zo ntizahagaze ndetse uko guhangana gushobora gusubiza ibintu irudubi, hakaduka izindi nyeshyamba zishamikiye ku kutumvikana kwabyo cyangwa kimwe kikaba cyatera inkunga imitwe y’inyeshyamba kigamije kwirukana ikindi.
",https://m.igihe.com/politiki/article/u-burusiya-n-u-bufaransa-mu-ihangana-ryeruye-ryo-kwegukana-centrafrique,Politics
Kuryumaho k’u Bubiligi kuri Twagiramungu uhamagarira abantu kujya mu mutwe w’iterabwoba kwamaganiwe kure,"Hanze aha benshi bakomeje kwamagana bikomeye uburyo Guverinoma y’u Bubiligi icumbikiye Faustin Twagiramungu n’inzego z’umutekano z’icyo gihugu bikomeje kuruca bikarumira nyuma y’aho uyu mukambwe agaragaye ari kuvuga amagambo akangurira abanyarwanda kuyoboka umutwe w’iterabwoba FLN ndetse anabasaba kurwanya leta y’u Rwanda hifashishijwe intwaro n’ibindi bikorwa by’ubugizi bwa nabi.
Hanze aha benshi bakomeje kwamagana bikomeye uburyo Guverinoma y’u Bubiligi icumbikiye Faustin Twagiramungu n’inzego z’umutekano z’icyo gihugu bikomeje kuruca bikarumira nyuma y’aho uyu mukambwe agaragaye ari kuvuga amagambo akangurira abanyarwanda kuyoboka umutwe w’iterabwoba FLN ndetse anabasaba kurwanya leta y’u Rwanda hifashishijwe intwaro n’ibindi bikorwa by’ubugizi bwa nabi.
Si ubwa mbere Twagiramungu atangaje amagambo atavugwaho rumwe bigatera benshi kumwamaganira kure kuko n’umwaka ushize yagiye kuri Twitter yandika ko Jenoside mu Rwanda yakozwe na FPR hamwe n’Ingabo zari iza FAR. Icyo gihe yokejwe igitutu ku mbuga nkoranyambaga biratinda.
Ubushinjacyaha bw’u Rwanda nabwo icyo gihe bwatangaje ko bwiteguye gukora iperereza ku magambo ya Faustin Twagiramungu uba mu buhungiro mu Bubiligi, kuko ashobora kuba agize ibyaha byo gupfobya Jenoside.
Muri Kamena uyu mwaka, Twagiramungu w’imyaka 74 yinjiye ku mugaragaro mu ihuriro MRCD riyobowe na Paul Rusesabagina, mu bufatanye bwiswe ubwo guhuza imbaraga mu kurwanya ubutegetsi bw’u Rwanda, hakoreshejwe inzira zose.
Iryo huriro rishamikiyeho umutwe w’inyeshyamba wa FLN wagiye wigamba inshuro nyinshi kugaba ibitero by’iterabwoba ku baturage mu Ntara y’Amajyepfo n’Iburengerazuba bigahitana bamwe. FLN kandi irimo abahoze muri FDLR, biganjemo abasize bakoze Jenoside yakorewe Abatutsi.
Twagiramungu yahise agirwa Visi Perezida wa MRCD aba n’umuvugizi wayo.
Ku mbuga nkoranyambaga guhera kuri iki cyumweru, hatangiye gukwirakwiza igice cy’amashusho agize ikiganiro Twagiramungu yagiranye na bimwe mu binyamakuru bishamikiye ku barwanya Leta y’u Rwanda baba mu mahanga.
Ni amashusho arimo amagambo akarishye, ahamagarira abanyarwanda kwinjira mu mutwe wa FLN.
Umunyamakuru yumvikana abaza Twagiramungu ati “Ubwo murasaba abanyarwanda gusanga FLN ngo nabo bajye kurwana?”
Twagiramungu yamusubije agira ati “Cyane. Ndabivuga ndanguruye ijwi cyane. Ntabwo dushobora gupfa nk’ibimonyo. Yafashe intwaro azifatishije amaboko abiri, twe tuzazifatisha amaboko abiri twongereho ahari n’izindi ngufu.”
Mu bagaragaje ko Twagiramungu akabije kurengera, ku isonga harimo Umunyambaganga wa Leta muri Minisiteri y’Ububanyi n’Amahanga, Amb Olivier Nduhungirehe.
Abinyujije kuri Twitter yagize ati “Ntabwo bikwiriye kubona umuntu utuye ku butaka bw’u Bubiligi ahamagarira ku mugaragaro abanyarwanda kwinjira mu mutwe witwaje intwaro uri guteza umutekano muri RDC no mu karere.”
""Journalist: So, you urge Rwandans to join FLN [armed group in eastern DRC] & to fight?@FTwagiramungu: Absolutely!""
It's unacceptable to see a Belgian resident openly calling, from the Belgian territory, Rwandans to join an armed group that is destabilising #DRC & the region. https://t.co/BYQWTJMmQV
— Amb. Olivier J.P. Nduhungirehe (@onduhungirehe) December 1, 2019
Ubwo butumwa bwa Nduhungirehe bwakurikiwe n’ubundi butandukanye, bwose busaba Guverinoma y’u Bubiligi gufata Twagiramungu amagambo avuga akayasobanura imbere y’ubutabera.
Umuyobozi mu Rwego rw’Igihugu rw’Imiyoborere (RGB) Ushinzwe Imitwe ya Politiki n’Imiryango Itari iya Leta, Justus Kangwagye yagize ati “Kwita kuri ibi cyangwa kutabyitaho k’u Bubiligi, nibyo bizagaragaza aho buhagaze.”
Uwitwa Jules Kayitsinga yagize ati “Ariko ko avugira i Bruxelles, naze ajye gufata iyo mbunda maze arebe uko bamubagira ibisiga dayimoni ze zikagenda zigiye dore ko bizi gushukana gusa byo byibereye i Burayi. Uyu Twagiramungu akwiriye gutabwa muri yombi sinzi icyo Guverinoma y’u Bubiligi itegereje.”
Kanangire Christian na we akoresheje Twitter, yavuze ko bibabaje kuba Twagiramungu akomeje kuvuga amagambo nk’ayo, ubutegetsi bw’u Bubiligi abamo bwicecekeye.
Yagize ati “Minisiteri y’ububanyi n’amahanga y’u Bubiligi yaba izi ko umuturage wabo Faustin Twagiramungu ari guhamagarira abantu kujya mu bikorwa bihungabanya umutekano w’u Rwanda? Byaba se byemewe n’amategeko y’u Bubiligi? Amaze igihe kinini mu bikorwa bigamije guhungabanya u Rwanda ariko ntabibazwe na Guverinoma y’u Bubiligi n’inzego zishinzwe umutekano.”
Damien Nkaka we yavuze ko biteye isoni ku muntu nka Twagiramungu, ushuka urubyiruko kureka gukora ibiteza imbere igihugu ngo bajye mi ishyamba, mu gihe abana be bo bameze neza.
Ati “Umukuru mubi Rukokoma! Wiyemeje gushora urubyiruko mu ntambara wigaramiye i Burayi! Ngaho rero murusome urwo mwashigishe! Ikibabaza ni abo mushora mu ntambara abanyu biga za Burayi za Amerika, abandi mubakiniraho Politiki y’amabwa.”
Si ubwa mbere abanyarwanda bagaragaje ko u Bubiligi busa nk’ubwabaye ikibuga cy’abategura ibikorwa bigamije guhungabanya umutekano w’u Rwanda. Icyo gihugu cyavuzweho kenshi kwemerera bamwe mu banyarwanda bahaba kujya gusura no gukora ubukangurambaga bugamije inkunga zo gufasha imitwe y’iterabwoba n’indi ifite intego yo guhirika ubutegetsi bw’u Rwanda ku mbaraga.
Ku bijyanye n’ibyo Twagiramungu ashinjwa, mu gitabo cy’amategeko ahana ibyaha mu Rwanda, ingingo ya 200 ivuga ko umuntu wese urema umutwe w’ingabo utemewe, ushishikariza abandi kuwujyamo, utuma uremwa cyangwa ugirana amasezerano na wo, abikoresheje impano, igihembo, iterabwoba, igitugu cyangwa kwizezwa izindi nyungu abigirira gushyigikira igitero cy’intambara cy’ingabo zindi zitari izemewe z’igihugu aba akoze icyaha. Iyo abihamijwe n’urukiko, ahanishwa igifungo kitari munsi y’imyaka icumi (ariko kitarenze imyaka cumi n’itanu.
Ingingo ya 204 ivuga ko umuntu wese, mu ruhame, ukoresha imvugo, inyandiko z’ubwoko bwose, amashusho cyangwa ibimenyetso by’amoko yose, bimanitswe, bitanzwe, biguzwe cyangwa bigurishijwe cyangwa bitangajwe mu bundi buryo bwose, uwangisha rubanda ubutegetsi buriho, utera imvururu mu baturage ashaka ko basubiranamo cyangwa utera rubanda intugunda ashaka kubyutsa imidugararo muri Repubulika y’u Rwanda, aba akoze icyaha. Iyo abihamijwe n’urukiko, ahanishwa igifungo kitari munsi y’imyaka icumi ariko kitarenze imyaka cumi n’itanu.
Twagiramungu yabaye Minisitiri w’Intebe w’u Rwanda nyuma ya Jenoside yakorewe Abatutsi, ageza mu 1995 ubwo yeguraga. Yahungiye mu Bubiligi agaruka mu 2003 aje kwiyamamariza umwanya w’Umukuru w’Igihugu nk’umukandida wigenga, gusa aza gutsindwa aho yagize amajwi 3.62% mu gihe Perezida Paul Kagame yagize 95.0%.
Is the @BelgiumMFA aware of their citizen @FTwagiramungu inviting people to engage in acts of destabilizing #Rwanda? Is it something acceptable and in line with the law in #Belgium?
— kanangire Christian (@kanangire) December 1, 2019
His unlawful acts against #Rwanda have been going on and unquestioned by the Belgian Government and security organs for a long time now. Wonder of this suggests any kind of conspiracy from officials in #Belgium. It has crossed the limits.
— kanangire Christian (@kanangire) December 1, 2019
They call democracy and freedom when it concerns African countries and terrorism when it targets European countries.
— Gasana (@Gasana45957520) December 1, 2019
En effet! Ça donne un goût amer le fait d'observer à quel point Mr @FTwagiramungu...tous ces négationnistes et criminels, répendre leur idéologie révisionniste et génocidaire tranquillement en #Belgique ...dans le monde entier d'ailleurs. Vive le #Rwanda et sa détermination!
— Afazari Dancilla (@Afazar1) December 1, 2019
Ariko ko avugira I buruseli naze ajye gufata iyo mbunda maze arebe uko bamubagira ibisiga ses demons zikagenda zigiye le con bizi gushukana gusa byo byibereye I burayi
— jules kayitsinga (@zalaskay84) December 1, 2019
Umukuru mubi RUKOKOMA! Wiyemeje gushora urubyiruko muntambara wigaramiye Iburayi! Ngoho rero murusome urwo mwashigishe! Ikibabaza nabo mushora muntambara abanyu biga zaburayi za America abandi mubakiniraho POLITIQUE yamabwa!
— damien (@damiennkaka) December 1, 2019
Ariko murasetsa! Think beyond, igisaza kirakora mobilisation kugirango inkunga ikomeze itangwe kitazicwa ninzara.nti murora uko kireba? 😨😨ibigoryi nibyo gishuka.
— Nelson (@Nshogozabahizi2) December 2, 2019
@vumbiu95 @onduhungirehe Attention or Inattention to this is a litmus test to #Belgian #RuleOfLaw
— Justus KANGWAGYE (@JKangwagye) December 2, 2019
",https://m.igihe.com/politiki/article/kuryumaho-k-u-bubiligi-kuri-twagiramungu-uhamagarira-abantu-kujya-mu-mutwe-w,Politics
"Besigye yahakanye ibyo guhura na Perezida Kagame, anavuga ku bibazo by’u Rwanda na Uganda","Kizza Besigye yabeshyuje amakuru yakwirakwijwe na leta Uganda ko muri Nzeri yahuriye na Perezida Kagame muri Leta Zunze Ubumwe za Amerika, avuga ko uwo muhuro utigeze ubaho, gusa ko nubwo yagira abayobozi ahura nabo bitageze aha Museveni wahuye n’abakuriye umutwe w’iterabwoba ushaka guhungabanya umutekano w’u Rwanda.
Kizza Besigye yabeshyuje amakuru yakwirakwijwe na leta Uganda ko muri Nzeri yahuriye na Perezida Kagame muri Leta Zunze Ubumwe za Amerika, avuga ko uwo muhuro utigeze ubaho, gusa ko nubwo yagira abayobozi ahura nabo bitageze aha Museveni wahuye n’abakuriye umutwe w’iterabwoba ushaka guhungabanya umutekano w’u Rwanda.
Kizza Besigye yabigarutseho mu kiganiro yagiranye n’ikinyamakuru The East African, aho yavuze ku ngingo zitandukanye zirimo politiki mu gihugu cye.
Ku wa 28 Nzeri ikinyamakuru cya Guverinoma ya Uganda The New Vision, cyatangaje inkuru yari ifite umutwe ugira uti “Besigye na Kagame bahuriye muri USA.”
Inkuru y’uguhura kwa Perezida Kagame na Museveni yashoboraga guhabwa uburemere idakwiye bijyanye n’uburyo Col (Rtd) Dr Kizza Besigye, akunze guhangana na Museveni mu buryo bweruye ariko akoresheje ishyaka rya politiki ryemewe, mu gihe u Rwanda rushinja Museveni gushyigikira imitwe y’iterabwoba igamije guhungabanya umutekano warwo.
Besigye yabajijwe ku byavuzwe ku guhura kwe na Perezida Kagame, niba koko byarabayeho nibyo baba baraganiriye. Mu gusubiza, yabihakanye yivuye inyuma anashimangira ko nta na gahunda yo guhura ihari.
Ati “Ntabwo nigeze mpura na Perezida Kagame, ndetse nta na gahunda yo guhura nawe. Ubwo mperuka mu Rwanda ni igihe Gen Fred Rwigema yari agiye gushyingurwa mu cyubahiro mu 1995.”
Besigye yavuze ko “mu bigaragara hari intambara hagati ya Uganda n’u Rwanda” gusa ashimangira ko abona nta nyungu u Rwanda rwagira mu kurwana n’iki gihugu cy’igituranyi.
Yakomeje agira ati “ Museveni yemeye ko yahuye ku mpamvu zitandukanye n’abayobozi b’umutwe witwaje intwaro ushaka guhungabanya u Rwanda.”
“Ntabwo ntekereza ko u Rwanda rushaka kurwana na Uganda, kuko kurwana na Uganda bizasubiza inyuma u Rwanda mu ngeri nyinshi. Uyu mubano w’imbeba n’injangwe ukwiriye kubonwa guhera mu myaka y’ishingwa rya FPR ubwo Museveni yayifataga nk’uburyo bwe bwo kwagura ubutegetsi.”
Besigye yavuze ko kuba Uganda ivuga ko yagiranye ibiganiro na Perezida Kagame ari uburyo bwo gushaka kuyobya uburari ku bibazo bihari iki gihugu gikwiye gukemura.
Ati “Nk’uko tujya tubivuga mu rurimi rwa gisirikare, ubu bari gushyira imbere intwaro z’ubwirinzi, mu kuvuga ko Besigye yahuye na Kagame. Ariko niyo nza kuba ndi uhura na Kagame, ntabwo ndi umuntu urwanya leta nkoresheje intwaro. Ndi umuyobozi wemewe. Mfite uburenganzira bwose bwo guhura n’abayobozi bo mu karere kacu, yaba abo mu Rwanda, Kenya cyangwa se ikindi gihugu.”
“Umuryango wa Afurika y’Iburasirazuba Museveni yiyita ko ahagazeho, ni ubufatanye hagati y’abaturage bo mu bihugu biwugiye, ntabwo ari ingoma y’ubutegetsi bwawo.”
Aya makuru yo guhura kwa Besigye na Kagame yakwirakwijwe na Uganda, akijya hanze yamaganywe n’abayobozi batandukanye b’u Rwanda barimo Umunyamabanga wa Leta muri Minisiteri y’Ububanyi n’Amahanga, Olivier Nduhungirehe, na Ambasade y’u Rwanda muri Uganda.
Umunyamabanga wa Leta muri Minisiteri y’Ububanyi n’Amahanga, Nduhungirehe Olivier, yavuze ko ko inkuru z’uko guhura ari impuha.
Ati “Ibi ni bimwe mu binyoma n’icengezamatwara ribi komisiyo ihuriweho yashyizweho n’amasezerano ya Luanda hagati y’u Rwanda na Uganda yiyemeje guhagarika!”
Uwo wari umwe mu myanzuro y’inama ya mbere yahuje intumwa z’u Rwanda na Uganda hari n’abahuza bo muri Repubulika ya Demokarasi ya Congo na Angola, yabereye muri Minisiteri y’Ububanyi n’amahanga y’u Rwanda ku wa 16 Nzeri 2019.
Haganirwaga ku ishyirwa mu bikorwa ry’amasezerano yasinywe hagati ya Uganda n’u Rwanda, i Luanda muri Angola ku wa 21 Kanama.
Umwanzuro wavugaga ko ibihugu byombi ""byemeranyije guhagarika icengezamatwara iryo ari ryo ryose ribangamiye kimwe muri ibi bihugu, ryaba irinyuzwa mu bitangazamakuru byemewe cyangwa imbuga nkoranyambaga.""
Ambasade y’u Rwanda muri Uganda nayo yavuze ko gukwiza amakuru nk’aya “bigomba guhagarara”, kuko “amasezerano ya Luanda adashobora gushyirwa mu bikorwa hakiri icengezamatwara nk’iri.”
Fake news @newvisionwire!
This is the kind of lies and negative propaganda that the Ad Hoc Commission of the #Luanda Memorandum of Understanding between #Rwanda and #Uganda committed to stop! https://t.co/wYTgPz4PzR
— Amb. Olivier Nduhungirehe (@onduhungirehe) September 28, 2019
Fake news @newvisionwire @rkabushenga
The Ad Hoc Commission of the #Luanda Memorandum of Understanding between #Rwanda and #Uganda can not be implemented with such negative propaganda, it must stop. pic.twitter.com/4e1G9porja
— Rwanda in Uganda (@RwandainUganda) September 28, 2019
",https://m.igihe.com/politiki/article/besigye-yahakanye-ibyo-guhura-na-perezida-kagame-anavuga-ku-bibazo-by-u-rwanda,Politics
U Rwanda rwasabye Uganda guhindura itariki y’ibiganiro ku mubano w’ibihugu byombi,"Guverinoma y’u Rwanda yandikiye iya Uganda iyisaba ko ibiganiro ku iyubahirizwa ry’amasezerabo yashyiriweho umukono i Luanda muri Angola byagombaga kubera i Kampala muri Uganda ku wa 18 uku kwezi bisubikwa.
Guverinoma y’u Rwanda yandikiye iya Uganda iyisaba ko ibiganiro ku iyubahirizwa ry’amasezerabo yashyiriweho umukono i Luanda muri Angola byagombaga kubera i Kampala muri Uganda ku wa 18 uku kwezi bisubikwa.
Ibaruwa isaba isubikwa ry’ibi biganiro byagombaga kuba ku nshuro ya kabiri nyuma y’ibiheruka kubera i Kigali ku wa 16 Nzeri, yatanzwe na Ambasade y’u Rwanda muri iki gihugu kuri uyu wa Kane.
Ni inama ya kabiri irimo gutegurwa ya komisiyo ihuriweho y’u Rwanda na Uganda yashyizweho n’amasezerano hagati ya Perezida Paul Kagame na Yoweri Museveni basinyiye i Luanda muri Angola, ku wa 21 Kanama, agamije guhosha ubwumvikane buke bumaze iminsi hagati y’ibihugu byombi.
Umunyamabanga wa Leta muri Minisiteri y’Ububanyi n’Amahanga, Amb. Nduhungirehe Olivier, yabwiye IGIHE ko u Rwanda rwandikiye Uganda rusaba ko ibiganiro byari biteganyijwe ku wa mbere w’icyumweru gitaha bisubikwa kubera ko abari kuzaruhagarira bafite izindi nshingano bazaba barimo.
Ati “Twasabye ko iyi nama isubikwa kubera ko bamwe mu bagize itsinda ryacu bagombaga kujya Kampala [mu biganiro] batari kuboneka kubera izindi nshingano bafite.”
Amb. Nduhungirehe utavuze byinshi kuri izo nshingano, yavuze ko ibaruwa imenyesha izo mpinduka u Rwanda rwayohereje mu gitindo cyo ku wa 14 Ugushyingo, runasaba Uganda yari kuzakira abazitabira kurumenyesha indi tariki ikaganirwaho.
Ati “Twanasabye Guverinoma ya Uganda kutumenyesha indi tariki twakumvikanaho kugira ngo iyo nama iterane. Twabandikiye ejo mu gitondo, turacyategereje.”
Umuvugizi wa Guverinoma, Ofwono Opondo, yanditse kuri Twitter yemeza ko babimenyeshejwe kandi ‘u Rwanda nirwo rwasabye ko bisubikwa, itariki nshya izatangazwa’.
Izi mpinduka zibaye nyuma y’uko ubutumire Uganda yaheruka guha u Rwanda kuri iyi nama yifuzaga ko iba ku wa 13 Ugushyingo bwabanje gutangazwa n’ikinyamakuru Chimpreports cyo muri Uganda u Rwanda rutaramenyeshwa, ibintu Amb. Nduhungirehe yavuze ko bitangaje.
Icyo gihe yanditse kuri Twitter ati “Biratangaje kumenyera ibi mu binyamakuru byo muri Uganda. Ntabwo u Rwanda rwigeze ruganirizwa ku itariki iyo ari yo yose, kandi yaba Minisiteri y’Ububanyi n’Amahanga y’u Rwanda cyangwa Ambasade y’u Rwanda muri Uganda, nta wakiriye ubwo butumire.”
Ibibazo hagati y’ibihugu byombi byafashe indi ntera ubwo mu myaka ibiri ishize Abanyarwanda batangiye gufatirwa muri Uganda bagakorerwa iyicarubozo, abandi bagafungwa mu buryo bunyuranyije n’amategeko, bashinjwa kuba intasi z’u Rwanda.
Icyo kibazo cyiyongereyeho kubangamira ubucuruzi bw’Abanyarwanda muri Uganda, ndetse Uganda ishinjwa gutera inkunga imitwe yitwaje intwaro igamije guhungabanya umutekano w’u Rwanda. Ni impamvu zatumye u Rwanda rugira inama abaturage barwo yo ""kutajya muri Uganda.""
Mu nama ya mbere, u Rwanda rwahaye Uganda urutonde rw’Abanyarwanda bafungiwe muri icyo gihugu, yemera kugenzura ayo makuru hagamijwe ko abari kuri urwo rutonde banyuzwa mu nzira zigenwa n’ubutabera, no kurekura abo bizagaragara ko nta bimenyetso bihari cyangwa ibyaha bakurikiranwaho.
Ibiganiro bitegerejwe kubera muri Uganda bizibanda ku kureba niba ibyaganiriweho mu nama ya mbere birimo kubahirizwa uko bikwiye.
",https://m.igihe.com/politiki/article/u-rwanda-rwasabye-uganda-guhindura-itariki-y-ibiganiro-ku-mubano-w-ibihugu,Politics
"Minisiteri eshanu, Perezida w’imitwe yombi y’Inteko: Biruta, Umunyapolitiki wadomye mu mfuruka zose","22 na 23, niyo mibare y’ingenzi isobanura urugendo rwa Dr Vincent Biruta muri politiki y’u Rwanda. Ni we muntu umaze igihe kinini muri Guverinoma y’u Rwanda kurusha abandi bose bayirimo uyu munsi kuko yayinjiyemo bwa mbere mu 1997 nka Minisitiri w’Ubuzima, bisobanuye ko amaze imyaka 22 ayikandagiyemo ndetse ni Minisitiri w’Ububanyi n’Amahanga wa 23 w’u Rwanda kuva rwabona ubwigenge.
22 na 23, niyo mibare y’ingenzi isobanura urugendo rwa Dr Vincent Biruta muri politiki y’u Rwanda. Ni we muntu umaze igihe kinini muri Guverinoma y’u Rwanda kurusha abandi bose bayirimo uyu munsi kuko yayinjiyemo bwa mbere mu 1997 nka Minisitiri w’Ubuzima, bisobanuye ko amaze imyaka 22 ayikandagiyemo ndetse ni Minisitiri w’Ububanyi n’Amahanga wa 23 w’u Rwanda kuva rwabona ubwigenge.
Ni umwe mu bagabo bayoboye mu nzego zitandukanye kandi zikomeye mu gihugu, kuko usibye kuba Minisitiri, yicaye mu mwanya wa kabiri ukomeye mu gihugu, aho yari Perezida wa Sena mu gihe cy’imyaka umunani.
Ni umugabo wubatse amateka kuva kera, kuko yize ibijyanye n’ubuganga ndetse abikora mu bihe u Rwanda rwari rukomerewe, aho yatanze umusanzu ukomeye mu kuvura Ingabo za RPA zari muri CND mu gihe we n’umuryango we bari bahahungiye.
Afite ubunararibonye muri politiki y’u Rwanda
Dr Biruta usanzwe ari Perezida w’ishyaka rya PSD, amaze kuyobora Minisiteri eshanu kandi zifite inshingano zitandukanye, ndetse zinahabanye gusa zihuriye ku kubaka u Rwanda.
Kuva mu 1997 kugera mu 1999, yinjiye muri Guverinoma nka Minisitiri w’Ubuzima, nyuma yaho amara umwaka umwe [kugera mu 2000] ari Minisitiri w’Imirimo rusange, gutwara abantu n’itumanaho.
Yayoboye kandi Inteko Ishinga Amategeko mu gihe cy’inzibacyuho mu myaka itatu hagati ya 2000 na 2003, aho yavuye aba Perezida wa Sena kugera mu 2011.
Mu Ukuboza 2011, yagizwe Minisitiri w’Uburezi kugeza muri Nyakanga 2014, nyuma yaho agirwa Minisitiri w’Umutungo Kamere yaje guhindurwa Minisiteri y’Ibidukikije kugera ku wa Kane Ugushyingo 2019 ubwo yagirwaga Minisitiri w’Ububanyi n’Amahanga.
Yahise aba Minisitiri wa 23 uyoboye Minisiteri y’Ububanyi n’Amahanga kuva u Rwanda rwabona ubwigenge, n’uwa 10 nyuma ya Jenoside yakorewe Abatutsi.
Ni umwe muri 14 bayoboye iyi Minisiteri batarigeze baba aba Ambasaderi b’u Rwanda n’uwa cyenda uyiyoboye yarabaye umuyobozi w’izindi minisiteri.
Avuga neza indimi mpuzamahanga
Kimwe mu by’ingenzi mu kuyobora iyi Minisiteri, ni ukuba uyihabwa agomba kuba azi nibura indimi ebyiri mpuzamahanga zikoreshwa cyane mu bubanyi n’amahanga, ari zo Igifaransa n’Icyongereza.
Izi ndimi zikenewe mu ruhando mpuzamahanga, hafatiwe ku miryango u Rwanda rubarizwamo, runafitemo inshingano.
Biruta waminuje mu bijyanye n’ubuganga muri Université Libre de Bruxelles, avuga neza Igifaransa hamwe n’Icyongereza, bimugira umugabo ushoboye kuri iyi ngingo.
Yanditse izina ku rwego mpuzamahanga
Inama mpuzamahanga nyinshi zigamije kwiga ku bijyanye no kubungabunga ibidukikije zabaye kuva mu 2014, Dr Biruta yarazitabiriye ahagarariye u Rwanda, akanatangamo ibitekerezo bifatika.
Ni ibintu byatumye amenyekana cyane bijyanye na gahunda u Rwanda rwimakaje yo kurengera ibidukikije, binyuze mu guca ibikoresho bya pulasitiki n’ibindi bifitanye isano n’imyuka yangiza ikirere.
Amasezerano mpuzamahanga yose u Rwanda rwasinyaga muri iyi ngeri, niwe wayashyiragaho umukono, akayobora n’inama nyinshi rwabaga rwahawe, urugero ni nk’ijyanye n’amasezerano ya Kigali [Kigali Amendment].
Ibi bituma ku ruhando mpuzamahanga izina rye ritumvikana nk’irishya mu matwi y’abandi bayobozi, kuko abenshi bagiye bamwumva kubera urugendo rw’u Rwanda rwo kurengera ibidukikije.
Urutonde rw’abaminisitiri 21 bayoboye MINAFFET mu nshuro 22
1. Rusingizandekwe Otto: 1961–1962
2. Habamenshi Callixte: 1962 - 1963
3. Amb. Mpakaniye Lazare: 1963–1965
4. Bagaragaza Thaddée: 1965–1969
5. Dr Nsanzimana Sylvestre: 1969–1971
6. Gashonga Deogratias: 1971–1972
7. Munyaneza Augustin: 1972–1973
8. Col. Nsekalije Aloys : 1973–1979
9. Amb. Ngarukiyintwali François : 1979–1989
10. Dr Bizimungu Casimir: 1989–1992
11. Ngulinzira Boniface: 1992–1993
12. Amb. Dr Gasana Anastase: 1993–1994
13. Bicamumpaka Jérôme : Mata 1994 – Nyakanga 1994
14. Amb. Dr Jean Marie Ndagijimana: Nyakanga 1994 – Ugushyingo 1994.
15. Amb. Dr Gasana Anastase: 1994 – 1999
16. Amb. Amri Sued: 1999 (Amezi make)
17. Dr. Iyamuremye Augustin: 1999-2000
18. Al Hajj Andre Habib Bumaya: 2000-2002
19. Amb. Dr Charles Muligande: 15 Ugushyingo 2002 – 08 Werurwe 2008
20. Amb. Rosemary Museminali: 08 Werurwe 2008 – 04 Ukuboza 2009
21. Louise Mushikiwabo: 04 Ukuboza 2009 – 18 Ukwakira 2018
22. Amb. Dr Richard Sezibera: Kuva ku wa 18 Ukwakira 2018 – 03 Ugushyingo 2019
23. Dr Vincent Biruta: 04 Ugushyingo 2019 -
",https://m.igihe.com/politiki/article/minisiteri-eshanu-perezida-w-imitwe-yombi-y-inteko-biruta-umunyapolitiki,Politics
Ni iki cyihishe inyuma y’ubugizi bwa nabi bwibasiye Abanyamulenge muri Congo?,"Mu mezi make ashize, mu misozi miremire ya Minembwe muri Kivu y’Amajyepfo muri Repubulika Iharanira Demokarasi ya Congo hubuye ubugizi bwa nabi bwibasiye abo mu bwoko bw’Abanyamulenge biganje mu batuye ako gace.
Mu mezi make ashize, mu misozi miremire ya Minembwe muri Kivu y’Amajyepfo muri Repubulika Iharanira Demokarasi ya Congo hubuye ubugizi bwa nabi bwibasiye abo mu bwoko bw’Abanyamulenge biganje mu batuye ako gace.
Ni ubugizi bwa nabi bukomoka ku bitero abaturage bagabwaho n’inyeshyamba bavuga ko ari iz’umutwe wa Mai Mai ziganjemo abanye-Congo biyita gakondo, bafata Abanyamulenge nk’abanyamahanga.
Ubutegetsi bwa Komini Minembwe muri Teritwari ya Fizi butangaza ko nibura abantu ibihumbi 70 bahungiye mu murwa mukuru w’iyo komini, mu gihe Umuryango w’Abibumbye utangaza ko ubariyemo n’abahungiye mu tundi duce no mu mahanga bose bagera ku bihumbi 200 kubera izo mvururu.
Ibitero bikabije byubuye muri Nzeri uyu mwaka, ubwo abarwanyi ba Mai Mai bahukaga mu Banyamulenge bakabasahura inka, amaduka ndetse inzu nyinshi zigatwikwa ari nako bica bagakomeretsa abandi.
Abategetsi bo mu Minembwe bavuga ko ababatera ari abo muri Mai Mai bo mu bwoko bw’abafulero, aba-Bembe, aba-Nyendu n’imitwe yitwaje intwaro y’abanyamahanga nka RED Tabara, na FNL yo mu Burundi .
Ni ibitero bikomeje kugabwa ku Banyamulenge, mu gihe iruhande rwabo hari ibirindiro by’Ingabo za Congo (FARDC) n’iz’Umuryango w’Abibumbye zishinzwe kugarura amahoro mu burasirazuba bwa Congo (Monusco).
Burugumesitiri wa Komine Minembwe, Gadi Mukiza, aherutse kubwira BBC ko ukurikije uburyo baterwa ingabo za Leta zihari zirebera zikababwira ko nta mabwiriza zahawe yo kurwana, bifite ikindi bihishe.
Ati “Hari ibigaragaza ko bashyigikiwe kuko bafite amasasu atarangira, bafite umuriri utarangira.”
Mukiza yavuze ko imisozi myinshi yari ituweho n’Abanyamulenge isigayeho ubusa, imitungo yabo yaranyazwe n’inzu zabo ziratwikwa, bikaba byarahagaritse ubuzima bw’abaturage.
Ati “ Mu gasantere ka Minembwe niho hasigaye. Barahiga ahari umunyamulenge hose ngo bamwice, bamwangaze. Impunzi nazo zifite ibibazo byinshi. Dusigaranye isoko rimwe andi yarahagaze. Amashuri hirya ya centrre nta na hamwe biga. Amashuri menshi yarahiye andi yarasenyutse.”
Hari umutwe w’Abanyamulenge witwa Twirwaneho, wajyaga uhangana n’ingabo za Mai Mai n’abandi bashaka kubagabaho ibitero cyangwa kubasahura inka ariko Mukiza yavuze ko ubu nta mbaraga bafite kuko inyeshyamba za Mai Mai ziri kuza ku bwinshi kandi zikibasira abaturage badafite ibirwanisho.
Abatuye mu Minembwe bagiye bumvikana bavuga ko ingabo za Leta zanga ku batabara kuko ngo zisanga ari intambara y’amoko zitabona uko zinjiramo, nyamara abaturage bo bakavuga ko ibyo atari byo.
Umwe mu baturage yagize ati “Barwana abasirikare barebera, Mai Mai baraza bakabanyuramo bagatwika imihana iri imbere yabo n’inyuma yabo , bagafata inka bakazinyuza mu nkambi z’abo (abasirikare).”
Mukiza na we yemeje ko hafi y’ibiro bya Komine no mu bindi bice bya Minembwe hari ahari ibirindiro by’ingabo za Congo nyamara ngo ntacyo bakora ngo bahagarike ibitero bya Mai Mai.
Ati “N’aho bateye abasirikare babagayo bigasa nk’aho Mai Mai irushije ingufu ingabo za Leta, nibyo tutumva neza.”
Moise Nyarugabo, umudepite uturuka mu Minembwe yabwiye BBC ko ikibazo cy’ubwo bugizi bwa nabi bakibwiye abayobozi batandukanye barimo na Perezida Felix Tshisekedi bakabizeza kugikemura ariko nta cyakozwe.
Perezida Tshisekedi mu kwezi gushize ubwo yari mu ruzinduko mu Burasirazuba bw’igihugu yavuze ko yiteguye kuba yapfa ariko muri ako gace hakaboneka amahoro.
Nyarugabo yavuze ko ubwo bugizi bwa nabi bushobora kuba bushyigikiwe na bamwe mu bayobozi b’ingabo kuko hari ibyo Tshisekedi yategetse ko bikorwa ntibibe.
Ibyo abihera ku mutwe w’ingabo uba mu Minembwe Tshisekedi yari yasabye ko wasimburwa n’izo muri Bunia. Hashize iminsi mike izari mu Minembwe zaragiye zisiga ubugizi bwa nabi bwa Mai Mai bumeze nabi, zigenda izo muri Bunia zitaraza ngo kuko nazo zitari zakabonye abazisimbura.
Nyarugabo yagize ati “Nk’umukuru w’igihugu yatubwiye ko ababajwe n’ibyo bintu kandi ko agiye kugira icyo abikoraho ariko usanga abagomba kubishyira mu bikorwa ari bo bari mu mugambi wo gusenyera Abanyamulenge.”
Ubuyobozi bw’igisirikare cya Congo buherutse gukorana inama n’abagaba bakuru b’ingabo z’u Rwanda, u Burundi, na Uganda ngo bahuze imbaraga zigamije kurwanya imitwe yitwaje intwaro mu Burasirazuba bwa Congo.
Général Léon-Richard Kasonga, umuvugizi wa FARDC yavuze ko ubufasha bakeneye ku ngabo z’ibyo bihugu ari uguhanahana amakuru n’iperereza ubundi bakifasha ibikorwa byo kurwanya iyo mitwe.
Yagize ati “Dufite ubushobozi bwo kugaba ibitero , ntabwo twigeze dutumira ingabo z’amahanga ngo zize kudufasha ariko icyo dukorana ni uguhanahana amakuru n’iperereza. Turahamagarira inyeshyamba zose kurambika intwaro hasi kuko nyuma bizaba bibi.”
Burugumesitiri Mukiza yavuze ko ubuzima bw’Abanyamulenge bahungiye hafi ya komine buri mu kaga kuko nta bufasha bafite bwaba ubw’aho kuba, ibyo kurya, ubuvuzi, amashuri n’ibindi.
Yavuze ko banafite ubwoba kuko inyeshyamba za Mai Mai ziri mu birometero bitarenze umunani uturutse aho impunzi nyinshi ziri ku buryo isaha n’isaha bashobora guterwa nubwo ingabo za Leta ziri hafi aho.
Bamwe mu Banyamulenge bavuga ko mu kwezi gushize nibura inka zabo zisaga ibihumbi 26 zanyazwe n’aba Mai Mai.
Abaturage bavuga ko ubwo bugizi bwa nabi buri gukongezwa cyan en’imitwe yitwaje intwaro y’abanyamahanga iboneka muri ako gace.
Abantu batandukanye barimo abanyarwanda babinyujije ku mbuga nkoranyambaga bagiye bamaganye ubu bugizi bwa nabi, ahanini bugirwamo uruhare n’imitwe irimo n’iyiterabwoba nka FDLR na RNC igamije guhungabanya umutekano w’u Rwanda.
Abanyamulenge ni umuryango mugari w’abaturage babarizwa muri Repubulika Iharanira Demokarasi ya Congo hafi y’umupaka wayo n’u Burundi, Tanzania n’u Rwanda.
Ubwoko bw’Abanyamulenge bwiganje cyane mu Ntara ya Kivu y’Amajyepfo, hafi y’inkombe z’Ikiyaga cya Tanganyika gihuza u Burundi na Tanzania hamwe n’agace k’Amajyaruguru ashyira Uburasirazuba bwa Zambia.
Politiki ya Congo yakunze kugenda ibagaragura, rimwe bakitwa abanyamahanga ubundi bakitwa abaturage bemewe ari nabyo byakomeje gukongeza kutarebwa neza n’abandi baturage biyumva nka kavukire ba Congo.
Amafoto: Internet
",https://m.igihe.com/politiki/article/ni-iki-cyihishe-inyuma-y-ubugizi-bwa-nabi-bwibasiye-abanyamulenge-muri-congo,Politics
Icyo impuguke zivuga ku mahanga akomeje kwiyegereza Afurika,"Abakuru b’ibihugu na za Guverinoma za Afurika baherutse guhurira mu Mujyi wa Sochi mu Burusiya, mu nama yahuzaga iki gihugu n’Umugabane wa Afurika yiga ku mubano w’impande zombi muri iki gihe ndetse no kwagura ubutwererane muri politiki, ubukungu, tekiniki n’umuco.
Abakuru b’ibihugu na za Guverinoma za Afurika baherutse guhurira mu Mujyi wa Sochi mu Burusiya, mu nama yahuzaga iki gihugu n’Umugabane wa Afurika yiga ku mubano w’impande zombi muri iki gihe ndetse no kwagura ubutwererane muri politiki, ubukungu, tekiniki n’umuco.
Iyi nama y’iminsi ibiri yabaye nyuma y’izindi zimaze kumenyererwa zirimo izihuza Umugabane wa Afurika n’Ubumwe bw’i Burayi, Afurika n’u Bufaransa, Afurika n’u Buhinde, Afurika n’u Bushinwa, Afurika n’ibindi bihugu by’ibihangange nka Leta Zunze Ubumwe za Amerika.
Umuntu yakwibaza icyo bivuze n’icyo bimaze kuba muri iyi myaka Umugabane wa Afurika uhanzwe amaso n’ibihugu by’ibihangange biharanira kuyobora Isi aho bidasiba guhamagaza abakuru b’ibihugu bya Afurika mu nama ziba zigamije kwiga ku mubano wihariye n’ubuhahirane hagati yabyo na Afurika.
Uburyo ibihugu by’i Burayi na Amerika bikomeje gushaka kwiyegereza Afurika ni imwe mu ngingo zaganiriweho mu kiganiro Isi ya None cyo kuri Radio Rwanda cyari cyatumiwemo impuguke mu miterere y’Isi na politiki mpuzamahanga zirimo Senateri Dr Havugimana Emmanuel, Alex Nizeyimana na Emery Nzirabatinya.
Senateri Dr Havugimana yavuze ko umutungo kamere hirya no hino ku Isi, uri kugenda ukendera aho usigaye ari muri Afurika ku buryo usanga hari ibihugu bimwe na bimwe nka Repubulika Iharanira Demokarasi ya Congo ifite amabuye y’agaciro, za Centrafrique, Guinée n’ahandi.
Kuki u Burusiya?
Kuva mu 2015, u Burusiya bwatangiye gusinyana amasezerano y’imikoranire n’ibihugu bya Afurika, aho bwasinye ajyanye n’ibya gisirikare n’ibihugu 21 ndetse mu myaka icumi ishize ubuhahirane hagati yabwo n’uyu mugabane bwavuye kuri miliyari 5.7 z’amadolari bugera kuri 20.4 z’amadolari mu 2018.
Nzirabatinya Emery yavuze ko mu myaka 20 ishize Perezida w’u Burusiya, Perezida Vladimir Putin, yasuye Afurika yo munsi y’Ubutayu bwa Sahara inshuro eshatu gusa nabwo yageraga muri Afurika y’Epfo.
Yakomeje agira ati “Muri izo nshuro eshatu aho yagiye ni mu gihugu kimwe gusa nabwo ku nyungu zigaragara, ahantu yibanze ahanini byari Afurika y’Amajyaruguru yari yaragiye muri Algeria na za Misiri. Aho umuntu yareba impamvu yabyo, ni ubukungu kamere.”
Mu 2018, nibwo Minisitiri w’Ububanyi n’Amahanga w’u Burusiya, Sergey Lavrov, yatangiye kugendera ibihugu byo munsi y’Ubutayu bwa Sahara ndetse aza no kugera mu Rwanda muri Kamena.
Nzirabatinya yavuze ko “bageze aho bikorera isuzuma basanga Abashinwa barabirangije kare, Abanyaburayi barabibonye kare, nk’ubu tuzi neza ko mu ntangiro za 2020, igihugu cy’u Bwongereza kizakorana inama na Afurika.”
Afurika ni umugeni uri kureshywa
Muri iki kinyejana cya 21, ibihugu bikomeye ku Isi, biri gushakira isoko muri Afurika. Nk’u Burusiya nicyo gihugu cya mbere gitanga ingano nyinshi ku Isi ariko nabwo hari ibyo budafite birimo n’ikawa n’ibindi biboneka muri Afurika gusa.
Nzirabatinya yagize ati “Ibyo bituma mvuga iki rero? Afurika ni umugeni mwiza warezwe neza uri kureshywa n’abasore bafite ifaranga. Ni ukuvuga ngo aba bantu bari kuza bakoze ubushakashatsi bwimbitse bazi ibyo dufite twe tutabizi ariko nabo badafite iwabo.”
Abahanga bavuga ko u Burusiya bushaka isoko muri Afurika ry’ibintu bitatu by’ingenzi aribyo ubuhanga bwa gisirikare n’ibikoresho kandi ibihugu byose byo ku Isi usanga bikeneye ubwirinzi.
Ikindi ni uguhagarara ku cyo bashaka bakakinambaho kandi iki gihugu cyateye imbere mu rwego rw’ingufu zaba izikomoka ku mashanyarazi n’amazi, ibi ariko bikajyana n’inganda zateye imbere.
Ubwo yatangizaga iyi nama ihuza Afurika n’u Burusiya, Perezida Vladimir Putin yabwiye abayobozi bitabiriye ko yifuza gukuba kabiri ubucuruzi u Burusiya bwakoreraga muri Afurika.
Yavuze ko icyifuzo cye ari uko u Burusiya bugirana umubano mwiza na Afurika ushingiye ku bwubahane, bitandukanye n’ibihugu by’i Burayi ashinja gukoresha igitugu n’iterabwoba kuri Afurika.
Kugeza ubu u Burusiya bufitanye umubano mu bya gisirikare n’ibihugu bisaga 30 bya Afurika.
",https://m.igihe.com/politiki/article/icyo-impuguke-zivuga-ku-mahanga-akomeje-kwiyegereza-afurika,Politics
Hong Kong yatangiye ibiganiro biganisha ku ishoramari ryayo mu Rwanda,"Inama y’iterambere ry’ubucuruzi muri Hong Kong yatangiye ibiganiro n’Urugaga rw’abikorera mu Rwanda (PSF) bigamije kureba uburyo Abanyarwanda bakorana ubucuruzi na Hong Kong mu buryo bworoshye.
Inama y’iterambere ry’ubucuruzi muri Hong Kong yatangiye ibiganiro n’Urugaga rw’abikorera mu Rwanda (PSF) bigamije kureba uburyo Abanyarwanda bakorana ubucuruzi na Hong Kong mu buryo bworoshye.
Ubwo bucuruzi bwitezweho korohereza inganda zo mu Rwanda gukurayo ibicuruzwa.
Umuyobozi mukuru ushinzwe ibikorwa muri PSF, Faustin Karasira, yavuze ko ibiganiro na Hong Kong bigamije kureba imikoranire n’u Rwanda harebwa uburyo abanyarwanda bakorana ubucuruzi na Hong Kong mu buryo bworoshye.
Hakazababo no gutumiza ibicuruzwa bizafasha inganda z’u Rwanda muri gahunda ya ‘Made in Rwanda’.
Ati “Mu mikoranire harimo kohereza ibintu hariya cyangwa mu gutumiza ibintu bikenewe hano cyane cyane bidufasha gutuma inganda zikora muri gahunda ya ‘Made in Rwanda’.”
Karasira yavuze ko mu mwaka utaha hari abashoramari mu nzego zitandukanye bagera kuri 200 bo muri Hong Kong bazitabira ibikorwa bizategurwa na PSF i Kigali, bizabahuza n’Abanyarwanda mu nzego zitandukanye bazashoramo imari.
Ati “Abo ngabo nibaza hano bizabafasha kureba ishoramari riri mu gihugu, ndetse n’ukuntu bakorana n’abandi bafatanyabikorwa hano mu Rwanda.”
Ku ruhande rwa Hong Kong, ngo gukorera mu Rwanda bizabafasha kugera mu bindi bihugu byo mu Karere k’a Afurika y’Iburasirazuba mu buryo bworoshye.
Hong kong isanzwe izwiho ubucuruzi bukomeye mu bijyanye n’ibiribwa ndetse n’ibinyobwa, ndetse igira imurikabikorwa mu bihugu bitandukanye. Mu biganiro irimo na PSF harimo no kuba imurikabikorwa nk’iryo ryazabera mu Rwanda.
Inama y’iterambere ry’ubucuruzi muri Hong Kong yashinzwe mu 1996 igamije guteza imbere ubucuruzi bwa Hong Kong n’ibigo byaho mu mahanga.
Daniel Lam ushinzwe ibikorwa bya Hong Kong mu burasirazuba bwo hagati no muri Afurika, yavuze ko u Rwanda ari isoko ryiza muri Afurika agendeye ku bukungu bwarwo mu myaka itanu ishize.
Ati “U Rwanda ni isoko ry’ingenzi muri Afurika. Tubona ari ngombwa guteza imbere ubufatanye mu by’ubukungu na Hong Kong.""
Umujyanama mu by’ubukungu muri ambasade ya Repubulika y’abaturage y’u Bushinwa mu Rwanda, Wang Jiaxin, yatangaje ko Hong Kong ari agace ko mu Bushinwa gafite ubukungu buteye imbere bitewe n’aho gaherereye.
Ati “Ndatekereza ko u Rwanda n’u Bushinwa bizaganira ukuntu imishinga mito n’icirirtse yaterwa inkunga kandi Hong Kong ni igihugu gifite ubunararibonye ku buryo bwo guteza imbere iyo mishinga, ni kimwe mu byo u Rwanda rwaganira na Hong Kong.”
Hong Kong ni igice cy’igihugu cy’u Bushinwa gifite imiyoborere yihariye, ntabwo ari igihugu cyigenga nubwo mu buzima bwayo ikora ibikorwa bya buri munsi nk’igihugu cyigenga.
Raporo y’umuryango w’ubukungu ku Isi yo mu 2018 yerekana ko Hong Kong ari iya kabiri mu kugira ibikorwa remezo. Ni iya karindwi mu bihugu bifite ubucuruzi bwagutse, ikaba ku mwanya wa munani mu bohereza ibicuruzwa byinshi mu mahanga.
Hong kong niyo icururuza ibiryo na divayi nyinshi ku mugabane wa Aziya, ikagira ubwato bunini bwa kane ku isi butwara ibicuruzwa. Mu 2018 yabashije kwinjiza miliyari $1000 zavuye mu bucuruzi.
Amafoto: Dushimimana Ami Pacifique
",https://m.igihe.com/politiki/amakuru/article/hong-kong-yatangiye-ibiganiro-biganisha-ku-ishoramari-ryayo-mu-rwanda,Politics
"Bombori bombori irakomeje muri RNC, uwari Umuvugizi wayo yeguye","Jean Paul Turayishimye wari Umuvugizi w’Umutwe w’iterabwoba ""RNC"" yeguye ku mwanya we nyuma y’iminsi ishize n’ubundi uvugwamo ibibazo, cyane icy’iburirwa irengero rya Ben Rutabana, umwe mu bayoboke bawo.
Jean Paul Turayishimye wari Umuvugizi w’Umutwe w’iterabwoba ""RNC"" yeguye ku mwanya we nyuma y’iminsi ishize n’ubundi uvugwamo ibibazo, cyane icy’iburirwa irengero rya Ben Rutabana, umwe mu bayoboke bawo.
Ubwegure bwa Turayishimye bwatangajwe na Gervais Condo usanzwe ari Umunyamabanga Mukuru wa RNC mu nyandiko yashyize ahagaragara ku wa 24 Ukwakira 2019. Nta mpamvu n’imwe yigeze itangazwa y’icyaba cyatumye ava kuri iyi mirimo, byatumye benshi mu basesenguzi mu bya politiki bemeza ko ""muri RNC bombori bombori ikomeje guca ibintu"".
Jean Paul Turayishimiye utuye i Boston muri Leta Zunze Ubumwe z’Amerika bivugwa ko ari we cyegera cya hafi cya Kayumba Nyamwasa, Umuyobozi Mukuru wa RNC utuye muri Afurika y’Epfo aho yahungiye ubutabera.
Afite uruhushya rwa burundu rwo gutura muri Amerika, ni umwe mu bikomerezwa bya RNC akaba umucurabwenge w’uwo mutwe haba mu migambi yo gutegura ibitero, muri make azwi nk’umuyobozi ukuriye ubutasi.
Ni umwe mu bacurabwenge w’ibitero bya grenade byibasiye Kigali mu 2010
Turayishimiye avugwaho kuba umwe mu bacurabwenge b’ibitero bya gerenade byahitanye inzirakarengane ndetse no kuba mu migambi mibisha igamije kwibasira u Rwanda.
Byagaragaye neza ubwo Nshimiyimana Joseph uzwi nka Camarade yagezwaga mu rukiko akurikiranyweho uruhare mu bitero bya grenade byagabwe mu isoko rya Kicukiro tariki 13 Nzeri 2013. Icyo gitero cyahitanye abantu babiri, batandatu barakomereka.
Nshimiyimana icyo gihe yivugiye ko yinjijwe muri ibyo bikorwa na Jean Paul Turayishimiye ndetse ko ari na we wamuhaye amabwiriza n’amafaranga yo kujya kugaba icyo gitero.
Jean Paul Turayishimiye ni na we wakoreshaga Joel Mutabazi n’abo bari bafatanyije barimo Caporal Kalisa mu mugambi wabo wapfubye wo guhitana Umukuru w’Igihugu.
Amakuru yemeza ko RNC yari yapanze kugaba igitero ku Mukuru w’Igihugu mu matora ya 2017 hagamijwe ‘guhungabanya abantu mu mutwe’. Icyo gikorwa ngo cyagombaga kujyana no kwangiza bimwe mu bikorwa remezo bikomeye ku buryo byari kugaragara ko Guverinoma itakibashije kugenzura igihugu.
Bivugwa kandi ko Turayishimiye yari yategetse ibyitso bya RNC i Kigali kumukusanyiriza amakuru yose ku bikorwaremezo nk’ibiraro n’ahandi muri Kigali kugira ngo bizagabirweho igitero rimwe, bituritswe mu gihe cy’amatora ya 2017.
Ngo imyitozo yo kugaba ibi bitero yagombaga kubera muri kimwe mu bihugu bituranyi by’u Rwanda. Mu myitozo hagomba kwigishwa uburyo bwo kugaba ibitero ukoresheje ibiturika.
Zimwe mu nyandiko z’inkiko ku manza zaciriwe i Kigali zigaragaza ko akazi ko gushaka abazatera za grenade kari kashinzwe uwitwa Patrick Rukundo, wahoze anakorera umutwe wa FDLR na RNC i Kampala.
Yifashishije kuba aba i Kampala hazwi nko mu ndiri y’abakozi ba RNC, Rukundo yahakoreraga yubaka agatsiko k’ibyitso bya RNC biri mu Rwanda.
Bivugwa ko ibitero mu matora ya Perezida byagombaga kugabwa mu byiciro bibiri. Icya mbere kwari ugushwanyaguza ibikorwa remezo bigateza akavuyo. Ibyo byari guha urwaho icyiciro cya kabiri. Ubwo nibwo abandi bantu bari kujya gukwirakwiza inyandiko ziriho ibihuha “Tracts” kugira ngo bakomeze guteza imidugararo, ubuyobozi bugaragare ko bwananiwe.
Turayishimye yagarutsweho mu rubanza rw’abo kwa Rwigara
Turayishimye Jean Paul yavuzwe mu rubanza rw’abo kwa Rwigara, aho Perezida w’Urukiko Rukuru yanamuhamagaje we na Thabita Gwiza, Mukangarambe Xaverine, Mushayija Edmond bakunze kwita Sacyanwa.
Yeguye mu gihe Ben Rutabana usanzwe ari komiseri muri RNC ushinzwe kongera ubushobozi amaze ukwezi aburiwe irengero ubwo yari mu rugendo yatangiye ku wa 5 Nzeri 2019 muri Uganda. Umuryango we uri mu rungabangabo rwo kubura uyu mugabo kuva mu kwezi gushize ubwo yajyaga mu bikorwa by’uwo mutwe muri Uganda, ugashinja Kayumba Nyamwasa n’abandi bayobozi bawo kuba inyuma y’ibura rye.
Urugendo rwe muri Uganda rwavuzwe bwa mbere n’umuryango we mu ibaruwa yasakaye isaba ubuyobozi bwa RNC kumugarura mu muryango.
Uruvunganzoka rw’ibibazo byugarije RNC rwiyongeraho uburyo ingabo zayo zari ziteguye kugaba ibitero-shuma ku Rwanda zanyukanyukiwe mu mashyamba ya Congo Kinshasa n’ingabo za FARDC, benshi muri bo bahasiga ubuzima, abandi barahambirwa, bazanwa mu Rwanda kwitaba ubutabera.
Indi nkuru wasoma: Umwiryane, gucikamo ibice n’umuvumba w’amarira; ibyaranze imyaka 8 RNC imaze ishinzwe
",https://m.igihe.com/politiki/article/bombori-bombori-irakomeje-muri-rnc-uwari-umuvugizi-wayo-yeguye,Politics
"Tariki 24 Ukwakira, intangiriro y’indunduro ya Mobutu Sese Seko wa Zaïre","Intambara ya mbere ya Congo ni imwe mu ntambara zikomeye zabayeho mu mateka ya Afurika ndetse ijya initirirwa kuba Intambara nyafurika ya mbere y’Isi kubera uburemere bwayo. Tariki 24 Ukwakira 1996 nibwo yanzitse.
Intambara ya mbere ya Congo ni imwe mu ntambara zikomeye zabayeho mu mateka ya Afurika ndetse ijya initirirwa kuba Intambara nyafurika ya mbere y’Isi kubera uburemere bwayo. Tariki 24 Ukwakira 1996 nibwo yanzitse.
Ni intambara ikomeye kuko niyo yashyize iherezo ku butegetsi bw’umunyagitugu Mobutu Sese Seko wari umaze imyaka 32 ayoboye Zaïre nk’urugo rwe, kugeza ubwo hari bamwe bari baramufashe nk’Imana cyangwa se umuntu utazapfa, nawe akabyuririraho akiyita Umwami wa Zaïre
Imyaka 32 ku butegetsi bwa Mobutu yayimaze yishakira abanzi ari nabo bamurunduye, haba imbere mu gihugu no ku rwego mpuzamahanga.
Mu myaka ya 1990, ubukungu bwa Zaïre bwari aharindimuka , aho umuturage yabonaga nibura amadolari atagera kuri magana atatu ku mwaka, ugize imyaka 49 akiriho akaba ari umurame.
Muri iyo myaka kandi Mobutu yari ku gitutu mpuzamahanga, aho ibihugu bikomeye byifuzaga kandi bigashyigikira impinduka n’amaraso mashya mu buyobozi bw’ibihugu bya Afurika, byasaga n’ibiyobowe cyami nta jambo abaturage bafite.
Ibihugu nka Leta Zunze Ubumwe za Amerika n’u Bufaransa byashyigikiye Mobutu mu mizo ya mbere, byari bitangiye kumukuraho amaboko bimutegeka gukuraho ubutegetsi bw’ishyaka rimwe, akemera amashyaka menshi.
Igisirikare cya Zaïre (FAZ) nacyo cyari aharindimuka kuko imyitwarire mibi yari ikigeze kure ahanini kubera kudahembwa no kutagira ubuyobozi buhamye, byatumaga bahuka mu baturage gusahura, bikongera isura mbi ya Mobutu mu baturage.
Binavugwa ko ngo hari ubwo Mobutu yigeze kubaza abasirikare be uburyo bataka kudahembwa kandi yarabahaye imbunda!.
Jenoside yakorewe Abatutsi, imbarutso y’indunduro ya Mobutu

Nyuma y’uko Ingabo zari iza FPR Inkotanyi zihagarikiye Jenoside yakorewe abatutsi mu Rwanda, Interahamwe n’ingabo za Leta bayishyize mu bikorwa bahise bahungira mu burasirazuba bwa Zaïre, hafi y’imbibi z’u Rwanda.
Ubusanzwe amategeko mpuzamahanga ntabwo yemera ko impunzi zishyirwa hafi y’umupaka w’igihugu zahunze, nyamara izavuye mu Rwanda zo zahawe rugari, maze ingabo zahoze ari iza Leta y’u Rwanda yakoze Jenoside, abahoze mu butegetsi n’abandi batangira kwisuganyiriza ku butaka bwa Zaïre ya Mobutu ngo bagaruke kugaba ibitero kuri Leta nshya yari imaze kujyaho mu Rwanda.
Inkunga ikomeye yatangwaga ivuye muri Guverinoma ya Zaïre yari iyobowe na Mobutu Sese Seko.
U Rwanda rwamenyesheje imiryango mpuzamahanga icyo kibazo ibyima amatwi, rufata umwanzuro wo kwambuka muri Zaïre gusenya inkambi impunzi zisuganyirizagamo ngo zigabe ibitero mu Rwanda, banashishikariza impunzi zabyifuzaga gutaha kuza.
Uko kwinjira k’u Rwanda muri Zaïre kwahaye ingufu indi mitwe itaravugaga rumwe na Leta ya Mobutu, nibwo umutwe wa Alliance des forces démocratiques pour la libération du Congo (AFDL) wari uyobowe na Laurent-Désiré Kabila watangije ibitero bihereye mu Burasirazuba bwa Zaïre maze ukomeza ujya gufata ubutegetsi i Kinshasa.
Intambara yahise yanzika, AFDL ishyigikiwe n’u Rwanda na Uganda, Angola, Eritrea, Ethiopia, Zambia na Zimbabwe n’inyeshyamba nka SPLA yashakaga ubwigenge bwa Sudani y’Epfo.
Kubera ubukene, ruswa n’ubwirasi muri Guverinoma ya Mobutu, abaturage benshi bagiye ku ruhande rw’inyeshyamba biba impinduramatwara kurusha uko byari intambara.
Uruhande rwa Mobutu rwagerageje kwirwanaho rushyigikiwe na Sudani ndetse n’Inyeshyamba za UNITA zashakaga ubutegetsi muri Angola. Ni nabyo byatumye Angola ishyigikira uruhande rwashakaga gukuraho Mobutu dore ko yo yaninjiyemo nyuma.
Mobutu wari no mu bihe bibi arembejwe na kanseri, yahaye ibiraka abacanshuro benshi bo kumufasha gusubiza inyuma inyeshyamba n’abari bazishyigikiye ariko biba iby’ubusa kuko umunsi ku munsi barushagaho kwegera umurwa mukuru Kinshasa.
Kwinjira kwa Angola mu ntambara noneho kongereye ingufu uruhande rwa Kabila rwarwanyaga Mobutu, ku buryo bugaragara barusha ingabo za Leta imbaraga.
Mu mezi ya nyuma y’urugamba, ingabo za Mobutu ntizari zigiteye ikibazo inyeshyamba ahubwo ikibazo cyasigaye ari ibikorwa remezo bike nk’imihanda byorohereza inyeshyamba kugera i Kinshasa.
Tariki 16 Gicurasi 1997, Mobutu wasaga n’uwabuze epfo na ruguru, yahunze igihugu, bucya Laurent Desire Kabila n’ingabo ze batangaza ko bafashe igihugu bashyiraho Guverinoma nshya.
Mobutu yabanje guhungiro muri Togo, avayo ajya muri Maroc ari naho yaje kugwa nyuma y’amezi ane azize kanseri y’ubugabo bw’epfo (Prostate cancer) tariki 7 Nzeri 1997.
Kabila amaze kujya ku butegetsi, yahindutse u Rwanda atangira gukorana n’abasize bakoze Jenoside na we atangira kubafasha ngo bazagaruke gutera u Rwanda. Nibyo byagejeje ku ntambara ya kabiri ya Congo.
",https://m.igihe.com/politiki/amateka-y-isi/article/tariki-24-ukwakira-intangiriro-y-indunduro-ya-mobutu-sese-seko-wa-zaire,Politics
Depite Munyangeyo Théogène yagizwe umuvugizi w’Ihuriro ry’Imitwe ya Politiki mu Rwanda,"Ihuriro Nyunguranabitekerezo ry’Imitwe ya Politiki mu Rwanda ryatoye Depite Munyangeyo Théogène kuribera Umuvugizi naho Musanabaganwa Eugenie atorerwa kuba umuvugizi wungirije waryo.
Ihuriro Nyunguranabitekerezo ry’Imitwe ya Politiki mu Rwanda ryatoye Depite Munyangeyo Théogène kuribera Umuvugizi naho Musanabaganwa Eugenie atorerwa kuba umuvugizi wungirije waryo.
Aba bombi batowe kuri uyu wa 24 Ukwakira 2019, mu nama rusange y’iri huriro yabereye ku cyicaro cyaryo ku Kacyiru.
Depite Munyangeyo ubarizwa mu ishyaka riharanira Ukwishyira ukizana kwa buri muntu(PL) yamamajwe kuri uyu mwanya wenyine atorwa ku majwi 100%, asimbura Depite Mukabunani Christine wo mu ishyaka PS Imberakuri.
Umuvugizi wungirije, Musanabaganwa Eugenie ubarizwa mu Ishyaka rya PSP wasimbuye Depite Mukama Abbas. We yatowe ku majwi 37 mu gihe Mukantagara bari bahanganye yagize amajwi atandatu.
Nyuma yo gutorwa, Depite Munyangeyo yabashimiye icyizere bamugiriye. Ati “Gahunda y’ibikorwa mwarayigennye, igisigaye ni ugufatanya kugira ngo twuse ikivi cy’uyu mwaka w’ingengo y’imari. Igisigaye ni ubufatanye kugira ngo dukomeze twubake igihugu cyacu.”
Yakomeje agira ati “Ikirimo gikomeye ni ugukomeza kubaka ubumenyi bw’abagize imitwe ya Politiki yemewe mu Rwanda uko ar 11. Tuzanaguma kugirana ibiganiro na Minisiteri zitandukanye nk’ikijyanye n’uko igihugu cyacu gihagaze muri Politiki y’ububanyi n’amahanga.”
Depite Munyangeyo asanzwe ayobora Komisiyo y’abadepite y’Ubukungu n‘Ubucuruzi.
Umuvugizi ndetse n’umwungirije b’iri huriro batorerwa kuyobora manda y’amezi atandatu atongerwa.
",https://m.igihe.com/politiki/article/depite-munyangeyo-theogene-yagizwe-umuvugizi-w-ihuriro-ry-imitwe-ya-politiki-mu,Politics
U Rwanda rutegereje ubutumire bwa Uganda ku nama ya kabiri yiga ku masezerano ya Luanda,"Iminsi 30 yemeranyijwe nk’igihe kizategerezwa ngo hakorwe inama ya kabiri yiga ku masezerano yasinywe hagati y’u Rwanda na Uganda yamaze gushira, hategerejwe ubutumire buzatuma intumwa z’u Rwanda zijya i Kampala mu nama ya kabiri.
Iminsi 30 yemeranyijwe nk’igihe kizategerezwa ngo hakorwe inama ya kabiri yiga ku masezerano yasinywe hagati y’u Rwanda na Uganda yamaze gushira, hategerejwe ubutumire buzatuma intumwa z’u Rwanda zijya i Kampala mu nama ya kabiri.
Ni amasezerano yasinyiwe i Luanda muri Angola ku wa 21 Kanama hagati y’u Rwanda na Uganda, agamije guhosha ubwumvikane buke bumaze iminsi hagati y’ibihugu byombi.
Ku wa 16 Nzeri nibwo habaye inama ya mbere ya Komisiyo ihuriweho n’u Rwanda na Uganda, iteganywa n’amasezerano ya Luanda, yashyiriweho gucoca ibibazo bikomeje guteza umwuka mubi hagati y’ibi bihugu by’ibituranyi.
Iyi nama yabereye muri Minisiteri y’Ububanyi n’Amahanga y’u Rwanda yiga ku bibazo birimo ko Uganda icumbikira imitwe igamije kuruhungabanyiriza umutekano, gukorera iyicarubozo Abanyarwanda no kubangamira ubucuruzi bwarwo.
Itsinda ry’u Rwanda ryari riyobowe n’Umunyamabanga wa Leta muri Minisiteri y’Ububanyi n’amahanga, Nduhungirehe Olivier, Ambasaderi w’u Rwanda muri Uganda Maj General Frank Mugambage; Minisitiri w’ubutabera akaba n’Intumwa nkuru ya Leta, Johnston Busingye, Minisitiri w’ubutegetsi bw’igihugu, Prof Shyaka Anastase, Umunyamabanga Mukuru w’Urwego rw’igihugu rushinzwe Iperereza n’Umutekano, NISS, Major General Joseph Nzabamwita n’Umuyobozi Mukuru Ushinzwe Iperereza ryo hanze y’igihugu n’umutekano, Col Anaclet Kalibata.
Ni mu gihe ku ruhande rwa Uganda hari Minisitiri w’Ububanyi n’amahanga, Sam Kutesa, Minisitiri w’umutekano Gen. J.J Odongo Abu, Umuyobozi mu Biro bya Perezida Yoweri Museveni, Amb Joseph Ocwet, Intumwa nkuru ya Leta William Byaruhanga na Ambasaderi wa Uganda mu Rwanda Oliver Wonekha.
Mu myanzuro yayo harimo ko inama ikurikiraho yo kureba aho ishyirwa mu bikorwa ry’amasezerano rigeze, izaba nyuma y’iminsi 30 uhereye igihe inama ya mbere yabereye. Ubu iyo minsi imaze kurengaho ine, u Rwanda rutegereje ubutumire.
Nduhungirehe kuri iki Cyumweru yabwiye IGIHE ati ""Abanya-Uganda nibo bagomba gutanga ubutumire, twe ntabwo ari twe dutumira.”
Bijyanye n’imyanzuro yafatiwe mu nama yabereye i Kigali, Nduhungirehe avuga ""nta kintu gishya kirabaho"".
Mu nama ya mbere u Rwanda rwahaye Uganda urutonde rw’Abanyarwanda bafungiwe muri icyo gihugu, yemera kugenzura ayo makuru hagamijwe ko abari kuri urwo rutonde banyuzwa mu nzira zigenwa z’ubutabera, no kurekura abo bizagaragara ko nta bimenyetso bihari cyangwa ibyaha bakurikiranwaho.
Ubwo buryo kandi ngo ni nabwo byari byemeranyijwe ko bugomba gukoreshwa ku baturage b’ibihugu byombi.
Mu 2017 nibwo Abanyarwanda batangiye gufatwa bagakorerwa iyicarubozo, abandi bagafungwa mu buryo bunyuranyije n’amategeko, bashinjwa kuba intasi z’u Rwanda. Icyo kibazo cyanahuriranye n’uko ubucuruzi bw’Abanyarwanda muri Uganda bwari bukomeje kubangamirwa, ndetse Uganda igashinjwa gutera inkunga imitwe yitwaje intwaro igamije guhungabanya umutekano w’u Rwanda.
Ni impamvu zatumye u Rwanda rugira abaturage barwo inama yo ""kutajya muri Uganda.""
",https://m.igihe.com/politiki/amakuru/article/u-rwanda-rutegereje-ubutumire-bwa-uganda-ku-nama-ya-kabiri-yiga-ku-masezerano,Politics
U Bwongereza bwasabye EU kongererwa igihe mbere ya Brexit	,"Minisitiri w’Intebe w’u Bwongereza Boris Johnson, yandikiye Umuryango w’Ubumwe bw’u Burayi, EU, asaba ko igihugu cye cyongererwa igihe cyo kuva muri uyu muryango, mu gihe byari biteganyije ko itariki ntarengwa ari iya 31 Ukwakira uyu mwaka.
Minisitiri w’Intebe w’u Bwongereza Boris Johnson, yandikiye Umuryango w’Ubumwe bw’u Burayi, EU, asaba ko igihugu cye cyongererwa igihe cyo kuva muri uyu muryango, mu gihe byari biteganyije ko itariki ntarengwa ari iya 31 Ukwakira uyu mwaka.
Icyatunguranye ni uburyo Minisitiri w’Intebe Johnson yanze gushyira umukono we kuri iyo baruwa, ahubwo iherekezwa n’ibaruwa ya kabiri noneho yasinyeho, bwo avuga ko ku ruhande rwe bwite, kongera igihe byaba ari ikosa, nk’uko BBC yabitangaje.
Gusaba iki gihe Minisitiri w’Intebe Johnson yabikoreshejwe n’itegeko abadepite batoye muri Nzeri, ko agomba gusaba EU ko u Bwongereza bwagutse bwongererwa igihe cyo kwitegura kuva muri EU, igihe cyose itariki ya 19 Ukwakira yagera hataremezwa bizadusubirwaho amasezerano y’imikoranire yabwo na EU, cyangwa ngo habe hafashwe umwanzuro ko nta masezerano azabaho.
Iyo baruwa hari aho igira iti “U Bwongereza bwagutse bwifuza ko icyo gihe cyarangira ku wa 21 Mutarama 2020 saa tanu z’ijoro GMT. Mu gihe impande bireba zaba zimaze kwemeranya ku masezerano mbere y’iyo tariki, Guverinoma yifuza ko icyo gihe cyarangizwa mbere y’iyo tariki.”
Perezida wa Komisiyo ya EU, Donald Tusk yanditse kuri Twitter ko yakiriye ibaruwa y’ubwo busabe. Yavuze ko agiye kuvugisha abayobozi b’ibihugu bya EU, ku gisubizo gikwiye.
Ibaruwa ya Johnson ivuga ko Guverinoma y’icyo gihugu igiye guhita ikurikirana ko ibigize amasezerano u Bwongereza buheruka kwemeranyaho na EU, byahita bihindurwa umushinga w’itegeko rikanatorwa, kandi ko bigomba gukorwa mbere y’itariki 31 Ukwakira, u Bwongereza bukava muri EU nyuma y’ubusabe abaturage banyujije muri Kamarampaka mu 2016.
Johnson yaherukaga kuvuga ko azakora uko ashoboye kose u Bwongereza bukava muri EU bidasabye kongera kongererwa igihe, ku buryo ku bwe, yari yiteguye ko bwava muri uyu muryango nta n’amasezerano y’imikoranire yemejwe. Ni ibintu abadepite bakomeje kurwanya.
Bimwe mu by’ibanze Johnson yemeranyijeho na EU mu masezerano yo gutandukana kw’impande zombi, bijya gusa n’ibyo Theresa May yasimbuye yagezeho mu mwaka ushize, uretse impinduka zigaragara ku ikoreshwa ry’umupaka wa Ireland ya Ruguru.
Biteganywa ko u Bwongereza buzakomeza kugendera ku mategeko ya EU kugeza mu mpera za 2020 ndetse bishobora no kurengaho, kugira ngo ibikorwa by’ubucuruzi bihabwe umwanya uhagije wo kwitegura.
U Bwongereza kandi buzishyura nibura miliyari £33 yo gutandukana na EU, ndetse uburenganzira bw’abaturage ba EU baba mu Bwongereza cyangwa ubw’Abongereza bari muri EU, buzakomeza kubahirizwa.
Bimwe mu byahindutse ni ikoreshwa ry’umupaka Ireland ya Ruguru (iri mu Bwongereza bwagutse) ihuriraho na Repubulika ya Ireland (iri muri EU). Biteganywa ko nyuma ya Brexit, ari wo mupaka rukumbi uzaba uhuza u Bwongereza bwagutse na EU ukoresheje inzira y’ubutaka.
Uwo mupaka uzakomeza kugendera ku mategeko agenga isoko rusange rya EU; mu gihe Ireland ya Ruguru izakomeza kugendera ku mategeko y’u Bwongereza bwagutse agenga za gasutamo, ikazagenda ininjizwa mu masezerano yose y’ubucuruzi u Bwongereza buzasinya nyuma ya Brexit.
Biteganywa kandi ko komisiyo ihuriweho izemeza ibicuruzwa byemerewe kujya ku isoko rusange, u Bwongereza bukazajya bwakira imisoro yabyo mu izina rya EU.
",https://m.igihe.com/politiki/amakuru/article/u-bwongereza-bwasabye-eu-kongererwa-igihe-mbere-ya-brexit,Politics
Hahishuwe ko Ben Rutabana ari muri Uganda,"Amakuru mashya yagiye hanze, ahamya ko Ben Rutabana ari muri Uganda kuva mu gihe gishize kirenga ukwezi, nyuma yo kuburirwa irengero bigatuma umuryango we ukomeza gutabaza, ukanandika ibaruwa usaba RNC kumurekura cyangwa ukavuga ibyo umurega.
Amakuru mashya yagiye hanze, ahamya ko Ben Rutabana ari muri Uganda kuva mu gihe gishize kirenga ukwezi, nyuma yo kuburirwa irengero bigatuma umuryango we ukomeza gutabaza, ukanandika ibaruwa usaba RNC kumurekura cyangwa ukavuga ibyo umurega.
Ben Rutabana usanzwe ari komiseri muri RNC ushinzwe kongera ubushobozi, ari muri Uganda aho yatangiye urugendo rwe ku wa 5 Nzeri 2019.
Urugendo rwe muri Uganda rwavuzwe bwa mbere n’umuryango we mu ibaruwa yasakaye isaba ubuyobozi bwa RNC kumugarura mu muryango, ndetse umugore aza kujya kuri radio BBC yemeza ibiyikubiyemo.
Nk’uko The New Times yabitangaje, amakuru avuga ko ubwo Rutabana yageraga muri Uganda yakiriwe na Dr. Sam Ruvuma, umunyamuryango ukomeye muri RNC, n’abofisiye bo mu rwego rw’iperereza rwa gisirikare muri Uganda, CMI. Gusa ku wa 8 Nzeri 2018, umuryango wa Rutabana uvuga ko utongeye kuvugana nawe.
Mu kiganiro na BBC, Diane Rutabana yashimangiye ibyo we n’umuryango we banditse mu ibaruwa. Yavuze ko muramu wa Kayumba Nyamwasa, Frank Ntwari, usanzwe ari komiseri ushinzwe urubyiruko muri RNC, yari ateye inkeke umugabo we.
Mu kiganiro cyo ku itariki 7 Ukwakira 2019, Diane yagize ati “Ben yambwiye ko afitanye ibibazo bikomeye na Ntwari, kandi ko yari amufitiye impungenge.”
Ibaruwa yanditswe n’umuryango wa Rutabana igenewe “umuhuzabikorwa mukuru” wa RNC, Jerome Nayigiziki, igaragaza urugendo rwa Ben Rutabana guhera ava i Burayi. Ivuga ko yahagurutse ku wa Gatatu tariki 4 Nzeri 2019 n’indege ya Emirates, agana ku kibuga cy’indege cya Entebbe muri Uganda, ahagera ku wa 5 Nzeri 2019 nyuma yo guhagarara gato i Dubai.
Ikomeza ivuga ko “mbere yo guhaguruka, Rutabana yabwiye umugore we, umuryango n’inshuti ze za hafi ku mpungenge afite ku mutekano we kubera ukutemeranya” na Kayumba Nyamwasa na muramu we Frank Ntwari, nk’uko ibaruwa yanditswe n’umuryango ibivuga.
Byongeye, umuryango ushimangira ko urugendo rwa Rutabana “rwahuriranye” n’uko Ntwari yari muri Uganda. Amakuru ahamya koko ko Ntwali yari i Kampala hagati ya tariki 24 Kanama na 10 Nzeri.
Umugore wa Rutabana avuga ko bakomeje kuvugana kuri telefoni ubwo yageraga Entebbe, kuva kuri iyo tariki (5 Nzeri) kugeza ku wa 8 Nzeri, ubwo itumanaho ryahagararaga.
Uruzinduko rwa Rutabana muri Uganda ubwarwo si ikintu kidasanzwe. Ntabwo yari inshuro ya mbere Rutabana ushinzwe kongera ubushobozi muri RNC yari asuye Uganda, cyangwa ngo yakirwe n’abayobozi bagenzi be ba RNC n’ab’inzego z’iperereza rya gisirikare.
Ubwo bavaga Entebbe, uwo munsi banagiye i Mbarara, amakuru akemeza ko bahuye n’abayobozi ba RNC barimo Pasiteri Deo Nyirigira n’umuhungu we Felix Mwizerwa, bari kumwe na Ruvuma n’abakozi ba CMI bajyanye kwakira Rutabana ku kibuga cy’indege, i Entebbe. Aho hari na Maj. Fred Kasimoni Mushambo, ukuriye CMI i Mbarara.
Pasiteri Nyirigira n’umuhungu we Mwizerwa bakomeje kuba ku isonga mu bikorwa byo kwinjiza abarwanyi bashya muri RNC mu burengerazuba bwa Uganda, kandi bakorana bya hafi n’umuyobozi mukuru w’ibikorwa by’iterabwoba bya RNC, Kayumba Nyamwasa.
The New Times ivuga ko mu icukumbura yakoze, yamenye ko ubwo Rutabana yavuganaga n’umugore we, icyo gihe yakoreshaga telefoni ya Sam Ruvuma, bari i Mbarara. Ni mbere gato y’uko Rutabana atongera kuvugisha umuryango we. Byateje igishyika mu muryango we ubwo ibyumweru byashiraga nta jwi rye barongera kumva.
Amakuru ahuriza kukuba hashize igihe hari umwiryane muri RNC, hagashyirwa mu majwi agatsiko ka Nyamwasa kagizwe na we, umuvandimwe we Ntwari n’uwitwa Sande Mugisha, bahanganye na Rutabana. Amakuru ava ahantu hatandukanye agaragaza impamvu nyakuri zatumye Nyamwasa n’agatsiko ke muri RNC bijundika Rutabana.
Icya mbere, Rutabana yakomeje kutumva impamvu Nyamwasa akomeje kugira ubuyobozi bwa RNC nk’akazu k’umuryango we, n’uburyo “yari akomeje kwikubira ifatwa ry’ibyemezo byose.” Rutabana kandi yakomeje kwibaza impamvu Nyamwasa akomeje gushyira Ntwari na Sande Mugisha “mu bikorwa byose bikomeye bya RNC”, mu gihe mu maso ya Rutabana, ari “abana”.
Uwatanze amakuru yakomeje ati “Nyamwasa n’abahungu be banze cyane Rutabana, by’umwihariko kubera gukomeza kwibaza ku buryo Nyamwasa akoresha nabi umutungo ukwiye gufasha RNC nk’ishyaka.”
Hashize igihe Nyamwasa ashinjwa n’amatsinda atandukanye ya RNC binyuze kuri internet, kunyereza umutungo w’ishyaka ryabo. Bivugwa ko amafaranga ya RNC yaba akomeje kuyashora mu bikorwa bye bwite muri Pretoria, na Maputo muri Mozambique.
Ibintu byarushijeho kuba bibi hagati ya Rutabana n’agatsiko ka Nyamwasa. Uwo yaje gutera ubwoba Rutabana ko “azatabwa muri yombi umunsi yongeye gukandagiza ikirenge muri Uganda,” nk’uko ibaruwa y’umuryango we ibigaragaza.
Umugore wa Rutabana agaruka ku bintu byihariye mu kiganiro na BBC, kimwe no mu ibaruwa. Ati “Ntabwo iterabwoba ryabo bakirigira ibanga! Babivuga ku mugaragaro ntacyo bahisha.” Nubwo hari izo mpungenge zose, Rutabana yabirenzeho ajya muri Uganda.
Amakuru avuga ko yari akigendera ku cyizere cyo kuba yari amenyereye muri Uganda, kandi yafatwaga neza na Guverinoma y’icyo gihugu kimwe n’inzego z’umutekano zacyo, yibwira ko ibintu birakomeza kuba nk’ibisanzwe.
Ntabwo ari ibanga ko Kampala itera inkunga ibikorwa bya RNC. Harimo ubufasha mu kwinjiza abanyamuryango bashya bigizwemo uruhare na CMI cyangwa ISO (Urwego rw’iperereza ry’imbere mu gihugu); ndetse abayobozi ba RNC bakirizwa yombi mu gihugu, nka Charlotte Mukankusi, Eugene Gasana na Tribert Rujugiro.
Rutabana yari muri Uganda no muri Nzeri umwaka ushize nk”umushyitsi udasanzwe” w’umuyobozi wa ISO, Col. (Rtd) Kaka Bagyenda. Rutabana yahawe icyubahiro gihabwa umushyitsi w’icyubahiro w’igihugu, nk’uko amakuru abihamya. Su-Liyetona Jack Erasmus Nsangiranabo, umukozi wa ISO ni we wari ushinzwe kumwitaho.
Amakuru ajyanye n’urugendo avuga ko Rutabana yari muri Uganda ngo yirebere ibikorwa byo kwinjiza abarwanyi bashya mu bikorwa by’iterabwoba. Nta wundi utari Maj. Fred Kasimoni Mushambo, umuyobozi ushinzwe ubutasi muri Diviziyo ya kabiri ya UPDF muri Mbarara, ubwe wamufashe akamujyana gusura ibyo bikorwa, ngo ahure n’abakimara kwinjizwa muri RNC, abatere imbaraga anabashishikarize gukomeza gushaka abandi.
Mu bashinzwe iperereza muri Uganda RNC ifitemo ijambo rikomeye, nk’uko bigaragazwa n’urugero rwo mu Ukuboza 2017, ubwo polisi ya Uganda ahitwa Kikagati- ku mupaka wa Tanzania- yafataga abanyarwanda 46 bagenderaga ku mpapuro mpimbano.
Inzego zishinzwe abinjira n’abasohoka zagize amakenga ubwo itsinda rigari, riri mu modoka imwe, ryerekanye ibyangombwa rivuga ko bagiye mu Burundi mu bijyanye n’iyobokamana.
Mu gukomeza kubazwa, baje kwemera ko bagiye mu myitozo ya RNC mu nkambi za Minembwe muri Kivu y’amajyepfo, muri Repubulika ya Demokarasi ya Congo. Polisi ya Uganda yari itarinjira mu bikorwa byo kubangamira umutekano w’u Rwanda, inzego z’umutekano zisesengura icyo kibazo. Polisi yanzuye ko bagomba gutabwa muri yombi.
Nk’uko abakozi b’urwego rw’abinjira n’abasohoka babitangaje, polisi yavugaga ko bose bagomba gufatwa, ariko umuntu umwe byaje kumenyekana ko ari Captain Charles Byaruhanga ukorera CMI, aza kutabyumva kimwe n’abashinzwe umutekano. Yavugaga ko bakwiye kureka abo barwanyi bagakomeza.
Yaje kuvugira hejuru ati “Amategeko aturutse hejuru ni uko aba bantu bagomba kwemererwa gukomeza urugendo!”
Polisi yaratsimbaraye irabafata, kimwe na Dr Ruvuma wari wagerageje gucika. Byaje gutangazwa ko Ruvuma na Felix Mwizerwa aribo bashakishije abo bantu bafatanyije na CMI, babafasha kubona impapuro mpimbano z’inzira. Polisi yarabafunze ndetse ibakorera dosiye bashinjwa ibyaha by’iterabwoba.
Ruvuma yaje gufungirwa muri gereza ya Nalufenya. Nyamara nubwo abapolisi bakoraga akazi kabo, abantu bamwe mu nzego zo hejuru bari bahugiye mu kugatesha agaciro.
Umuyobozi wa CMI, Brig. Abel Kandiho ari nawe wakomeje gutanga “amategeko aturutse hejuru” yo kureka abo basore bagakomeza (hatitawe ku byangombwa by’ibihimbano), yari akomeje gukora ibishoboka ngo abafashwe bose barekurwe.
Kubijyanye na Ruvuma, byaje kujya ahabona ko “itegeko riturutse hejuru” ryatumye ahita arekurwa. Nyuma gato, abari bafashwe bose bararekuwe, bakomeza urugendo bagana i Minembwe.
Nta gushidikanya ko Rutabana ari muri Uganda: uburyo asanzwe ahasura, ubuhamya bw’umugore we n’uburyo bavuganye ari muri icyo gihugu n’uburyo yakiriwe n’abayobozi ba RNC barimo Sam Ruvuma n’abakozi ba CMI ku kibuga cy’indege n’i Mbarara.
Ndetse no kugerageza kujijisha kw’abayobozi ba RNC nka Gervais Condo, “umunyamabanga mukuru w’iri tsinda”, ubwabyo bigaragaza ko Rutabana ari muri Uganda.
Condo yagiye arya indimi, akavugira hejuru nta bisubizo afite ubwo radiyo BBC yamubazaga mu kiganiro bagiranye. Uwamubazaga ati “Uravuga ko utazi aho ari, ariko RNC yamwakiriye muri Uganda, hamwe n’abanya-Uganda?” Condo ntiyabihakanye. Ahubwo yakomezaga asubiramo ati “bamubonye mu karere.”
Kuba Rutabana ari muri Uganda ni ikindi kimenyetso cy’uburyo icyo gihugu gikomeje kurenga ku masezerano yasinyiwe i Luanda muri Angola hagati y’u Rwanda na Uganda, ateganya ibirimo ko impande zombi zigomba “guhagarika ibikorwa byose bihungabanya ikindi gihugu,”
",https://m.igihe.com/politiki/amakuru/article/hahishuwe-ko-ben-rutabana-ari-muri-uganda,Politics
Amashyushyu ni yose! Intebe enye muri Guverinoma zitegereje abazicazwamo,"Mu gihe cy’amezi macye ashize hari bamwe mu bayobozi muri guverinoma bagiye bahabwa indi myanya magingo aya batarasimburwa. Iyi myanya igera kuri ine ni ya yindi itajya ipiganirwa, yewe nta n’ibizamini abayishyirwamo babanza gukora, umwanzuro wa nyuma ufatwa na Perezida nyir’ubwite yabigiyeho inama na Minisitiri w’Intebe, bigatangazwa kenshi na kenshi mu buryo buba busa n’ubutunguranye. Kuri ubu amaso ahanzwe ku kumenya bene umugisha bazahabwa icyizere n’Umukuru w’Igihugu.
Mu gihe cy’amezi macye ashize hari bamwe mu bayobozi muri guverinoma bagiye bahabwa indi myanya magingo aya batarasimburwa. Iyi myanya igera kuri ine ni ya yindi itajya ipiganirwa, yewe nta n’ibizamini abayishyirwamo babanza gukora, umwanzuro wa nyuma ufatwa na Perezida nyir’ubwite yabigiyeho inama na Minisitiri w’Intebe, bigatangazwa kenshi na kenshi mu buryo buba busa n’ubutunguranye. Kuri ubu amaso ahanzwe ku kumenya bene umugisha bazahabwa icyizere n’Umukuru w’Igihugu.
Kuba hari imyanya ine yose muri guverinoma itegereje gushyirwamo abayobozi bashya, hanze aha amatsiko ni yose! Yaba ku baturage basanzwe, cyane bamwe baba bakurikiranira hafi politiki yo mu gihugu, byagera ku bakozi ba leta ndetse n’abandi biyumvamo ubushobozi bwo kuba babasha kwitwara neza muri iriya myanya ho bikaba akarusho.
Buri gihe iyo hategerejwe impinduka muri Guverinoma, buri wese ushoboye aba ategereje n’amatsiko menshi kumva ko izina rye ryaba riri mubo Umukuru w’Igihugu yaba yagiriye icyizere. Bamwe muri aba usanga basanzwe mu myanya ya leta ariko bahora bashakisha uko babona amanota meza, bityo bakaba bazamurwa mu ntera.
Abandi usanga ari bamwe baba bamaze igihe ku gatebe, mu bihe nk’ibi ugasanga barwaye ibicuro bikeka ko baba bari bugarurwe mu kazi, hari n’abandi baba batarigeze bakora muri leta ariko baba biyumvamo inyota yo gukorera igihugu mu myanya y’ubuyobozi nk’iriya, nabo ni benshi.
Ku bemeramana bayobotse amadini y’abanyamwuka bo biba ari ibindi bindi muri ibi bihe. Abo Pasiteri yahanuriye ko bazaba ba Minisitiri, Umunyamabanga wa Leta cyangwa Umunyamabanga Uhoraho muri minisiteri runaka baba biteguye kuririmba ya makorasi ya ‘Yari yarabitubwiye, yari yarabivuze’, iyo bitabaye kuri iyi nshuro, bitabaza izivuga ngo ‘bitinde bitebuke’ cyangwa za ‘ntibeshya’ ntiziba ziva mu kanwa.
Ubu ni ko bimeze rero kuko hari imyanya ine ikeneye abakozi muri Guverinoma. Abantu batekereza kuri aka kazi mu buryo bwinshi, yaba koko kujya gukorera igihugu muri iyi myanya yo hejuru cyangwa se kuryoherwa n’icyubahiro itanga n’ibijyana nacyo.
Hari uhita atangira kubara muri ubu buryo, akareba ibigenerwa abanyapolitiki bari mu cyiciro cya D mu bijyanye n’amikoro. Ku batabizi, icyiciro cya D kibarizwamo ba Minisitiri, Abanyamabanga ba Leta, abandi bagize Guverinoma, Umuyobozi w’Umujyi wa Kigali na ba Guverineri.
Abaminisitiri n’abandi bagize Guverinoma bashobora gushyirwaho na Perezida wa Repubulika bagenerwa buri wese umushahara mbumbe w’umurimo buri kwezi ungana na 2.534.861 Frw. Ubu wasanga hari abatangiye kuyatera imirwi, ibicuro byababanye byinshi mu biganza!
Bagenerwa kandi amafaranga y’icumbi angana na 500 000 Frw buri kwezi, ayo kwakira abashyitsi 300 000 Frw, itumanaho ryo mu biro 100 000 Frw.
Banagenerwa kandi internet ngendanwa ya 40 000 Frw buri kwezi, itumanaho rya telefoni ngendanwa 150 000 Frw n’amafaranga yo kugura ibikoresho byo mu nzu angana na 5 000 000 Frw atangwa rimwe, n’uburinzi.
Kera bwo banagenerwaga imodoka zimwe dukunze kwita V8 ariko ubu siko bikimeze kuko bahabwa inguzanyo bakazazishyura.
Ni nde uri bwinjizwe muri Minispoc, Minaloc, Mininfra na Migeprof?
Guverinoma y’u Rwanda muri iyi minsi ifite imyanya ine yari isanzwemo abakozi harimo batatu bo ku rwego rwa Minisitiri ariko batakirimo kubera izindi nshingano.
Aho harimo nka Minisitiri w’Umuco na Siporo aho Nyirasafari Espérance wari uri muri uyu mwanya yagizwe Umusenateri; Umunyamabanga wa Leta muri Minisiteri y’Ubutegetsi bw’Igihugu ushinzwe Imibereho Myiza y’Abaturage ugomba gusimbura Dr Alvera Mukabaramba nawe wagizwe Umusenateri.
Hari kandi Umunyamabanga wa Leta muri Minisiteri y’Ibikorwaremezo ushinzwe Gutwara Abantu n’Ibintu ugomba gusimbura Uwihanganye Jean de Dieu wagizwe Ambasaderi w’u Rwanda muri Singapore, n’Umunyamabanga Uhoraho muri Migeprof ugomba gusimbura Umutoni Gatsinzi Nadine watorewe kuba Umuyobozi wungirije w’Umujyi wa Kigali.
Iyi yose ni imyanya idahatanirwa kuko Umukuru w’Igihugu abigiriwemo inama na Minisitiri w’Intebe, areba ubushobozi bw’abanyarwanda bose, agahitamo umwe aha inshingano mu mwanya runaka.
Uretse ko nta n’uwakwirengagiza ko hari ubwo, bitewe n’icyerekezo igihugu gifite, hari igihe umwanya runaka udahita uhabwa umuyobozi, igihe bigaragara ko inshingano ze zishobora gukorwa n’izindi nzego kandi umuvuduko igihugu kiriho ntuhungabane.
Hari benshi baba bishyize mu myanya rero n’ababa bavugira mu matamatama bibaza uzicazwa muri iyo ntebe mu gihe kitazwi, abandi nabo bari kuhanya ngo barebe ko baterwa iteka.
Nubwo hatajya havugwa ibyagendeweho, icyerekezo cy’igihugu kirigaragaza. Perezida Kagame yavuze ko iyi manda izaba umwihariko ku rubyiruko, bikanakubitana n’uko u Rwanda rwimakaza ihame ry’uburinganire aho abagore badahezwa na mba; bisobanuye ko dushobora kubona iyi myanya yose ihawe nk’abagore tugakomeza kwesa imihigo.
Kuri ubu muri Guverinoma y’u Rwanda, Abaminisitiri b’abagore bari ku kigero cya 58%, ni icyerekezo gishimwa n’Isi.
Uburyo abayobozi bashyirwa mu myanya muri leta, akenshi biratungurana. Kugera ku munota wa nyuma usanga ari ibintu byakozwe mu bwiru ku buryo biba bizwi n’Umukuru w’Igihugu na Minisitiri w’Intebe, ibi ni nako bigenda mu gihe abayobozi bagiye gukurwa ku myanya.
Guverinoma y’uyu munsi yuzuyemo amasura mashya
Impinduka muri Guverinoma y’u Rwanda ni ibintu bimaze kumenyerwa, isaha iyo ariyo yose buri wese aba yiteze ko hashobora kumenyekana amakuru mashya amuvugaho ko yasimbuwe cyangwa se ko yahawe indi mirimo. Ni impinduka zitangazwa binyuze mu iteka rya Perezida wa Repubulika.
Nka Guverinoma yariho mu mpera za manda ya kabiri ya Perezida wa Repubulika mu 2017, ubu urebye amasura yabo, abenshi twamaze kubibagirwa mu ruhando rwa politiki kuko ubu basigaye bakora ibindi, abandi bayobotse iy’ishuri kugira ngo bakarishye ubwenge.
Batandatu, ni wo mubare w’abaminisitiri bari muri Guverinoma uyu munsi bari bayirimo mu mpera za manda ya Perezida Kagame mu 2017; naho 11 nibo ba Minisitiri batakiri muri Guverinoma Perezida Kagame yatangiranye iyi manda.
Barindwi bari abanyamabanga ba leta [manda ya Perezida Kagame itangira mu 2017] nabo ntibakiri muri iyi myanya, gusa muri bo babiri bazamuwe mu ntera bagirwa abaminisitiri. Batatu niwo mubare w’abavuye muri Guverinoma yatangajwe na Perezida wa Repubulika mu Ukwakira 2018 biyongeraho Umunyamabanga Uhoraho umwe wahinduriwe inshingano.
Nubwo ari imyanya ine itarimo abayobozi, nta kibujije ko n’abasanzwe bari muri Guverinoma harimo abashobora kuba basimburwa, yewe nta n’uzi isaha n’umunsi izi mpinduka zizabera, bizwi n’Umukuru w’Igihugu wenyine. Ku bafite ibicuro, amahirwe masa!
",https://m.igihe.com/politiki/article/amashyushyu-ni-yose-intebe-enye-muri-guverinoma-zitegereje-abazicazwamo,Politics
Rurageretse hagati y’umugore wa Ben Rutabana n’abayobozi ba RNC,"Umugore wa Ben Rutabana, Diane Rutabana, yatangiye kotsa igitutu abayobozi b’umutwe w’iterabwoba wa RNC, abasaba kumubwira mu maguru mashya aho umugabo we ari nyuma y’ukwezi kurenga aburiwe irengero.
Umugore wa Ben Rutabana, Diane Rutabana, yatangiye kotsa igitutu abayobozi b’umutwe w’iterabwoba wa RNC, abasaba kumubwira mu maguru mashya aho umugabo we ari nyuma y’ukwezi kurenga aburiwe irengero.
Ni ubwa mbere Diane Rutabana yumvikanye ubwe asaba ubuyobozi bwa RNC kwerekwa aho umugabo we ari kuko abashinja kumenya aho aherereye, mu gihe abagize uwo mutwe banyuranya mu mashyi no mu mudiho ku irengero rye.
Kubura kwa Rutabana kwaciye igikuba mu muryango we no mu batavuga rumwe na Leta baba hanze y’u Rwanda, nyamara RNC yo ukurikije uko yitwaye muri icyo kibazo isa n’itabyitayeho cyangwa se ifite andi makuru yihariye ku ishimutwa ry’umwambari wayo idashaka gutanga.
Bamwe mu bazi neza imikorere ya RNC nka Noble Marara wakoranaga na Nsabimana Callixte uzwi nka Sankara, bavuze ko Rutabana yashimuswe na Kayumba Nyamwasa ndetse ko ari gukorerwa iyicarubozo n’abambari be.
Kuwa 2 Ukwakira 2019 nibwo umuryango wa Ben Rutabana, umuririmbyi akaba na Komiseri ushinzwe amahugurwa muri RNC wandikiye Umuhuzabikorwa wa RNC, Jerome Nayigiziki bamusaba gusobanura izimira ry’umunyamuryango wabo.
Mu ibaruwa, abo mu muryango wa Rutabana bavuze ko yahagurutse i Bruxelles ku wa Gatatu tariki 4 Nzeri 2019 saa 21:45 n’indege ya Emirates Airlines, agana Entebbe muri Uganda. Yabanje guhagarara i Dubai mbere yo kugera ku kibuga cy’indege cya Entebbe ku wa 5 Nzeri saa 13:50.
Yakomeje kuvugana kuri telefoni n’umugore we Diane Rutabana hagati y’itariki 5-8 Nzeri, nyuma ntiyongera kumva ijwi rye. Rutabana ngo yagombaga gusubira mu Bubiligi ku wa 19 Nzeri nabwo akoresheje Emirates Airlines, ariko baramutegereje baraheba.
Uwo muryango uvuga ko wakiriye amakuru ko Rutabana afunzwe mu buryo butemewe n’abarwanyi b’umutwe ukorere muri Repubulika Iharnira Demokarasi ya Congo witwa RUD Urunana, biturutse kuri Major Faustin Ntilikina; General Jean Michel Afurika bahoze mu buyobozi bw’uwo mutwe na Frank Ntwali muramu wa Kayumba Nyamwasa.
Mu kiganiro Diane Rutabana yahaye BBC, yavuze ko aherutse guhamagarwa n’umuntu, akamumenyesha ko yatumwe na Kayumba Nyamwasa ngo amuhumurize.
Uyu mugore yavuze ko yagiye ahabwa amakuru atandukanye, bamwe mu bagize RNC bakamubwira ko umugabo we ameze neza mu gihe abandi bamubwira ko batazi aho ari.
Ati “Nyuma nabazaga bamwe bakambwira ngo ni ikibazo cy’umutekano ariko aho ari bazi ko ameze neza. Ayo ni amakuru nahawe n’abantu bane bo muri RNC. Bucyeye bwaho undi wo muri RNC arampamagara arambwira ngo yatumwe n’uwo muyobozi wabo ngo ’Kayumba yambwiye ngo nkuvugishe nguhumurize"".
Nyamara ibyo bihabanye n’ibyatangajwe n’umuhuzabikorwa wa RNC, Jerome Nayigiziki uherutse kwandika ibaruwa, agaragaza ko nabo batazi aho Ben Rutabana aherereye, ndetse bashishikariza umuryango we kwitabaza ibihugu Rutabana afitiye ubwenegihugu bikabafasha.
Muri iyo baruwa, Nayigiziki yagize ati “Aho mugenzi wacu yaba yaragiye cyangwa ari, ntabwo yahagurutse agiye mu rugendo cyangwa mu butumwa yahawe n’ubuyobozi bw’Ihuriro nyarwanda nkuriye.”
Diane Rutabana yumvikanishije ko RNC ishobora kuba iri inyuma y’izimira ry’umugabo we kuko na mbere yo guhaguruka mu Bubiligi ngo yari yarabwiwe ko nasubira muri Uganda azafungwa.
Ibyo kandi Diane abishingira ku makimbirane umugabo we yari afitanye na muramu wa Kayumba Nyamwasa ushinzwe ubukangurambaga muri RNC witwa Frank Ntwali.
Yagize ati “ Abo ni abantu bo muri RNC babivuze kandi ntabwo babivuze mu ibanga”.
Uyu mugore yemeza neza ko RNC izi aho umugabo we ari, agasaba ko agaragazwa mu maguru mashya.
Rutabana yari afitanye ubwumvikane buke na Kayumba Nyamwasa, bashinjanya ko Kayumba ashaka kwiyegereza abo bafitanye isano, ndetse ngo Rutabana yababajwe n’abantu bafatiwe muri Congo mu mutwe wa P5 uyoborwa na Kayumba, ubu bari mu nkiko mu Rwanda.
Rutabana ngo yarakajwe n’uko inama ze zitubahirijwe kuko bajya gufatwa yari yababuriye. Ngo Kayumba yahaye itegeko Major Habib Mudathiru wari uyoboye izo ngabo kubavana muri Kivu y’Amajyepfo bakajya ku mupaka wa Uganda, aho bazahabwa inkunga zihagije kurusha izo bahabwaga hafi y’u Burundi.
Uburakari bwa Rutabana agashaka kwaka ibisobanuro Kayumba wagushije ingabo zabo mu biganza by’uwo bahanganye, ngo byaba impamvu yatumye ashaka ‘kumwumvisha’ kuko umusirikare muto yari ashatse kubaza byinshi ‘Jenerali’, ndetse bikekwa ko ubwo Rutabana yajyaga muri Uganda yari agiye mu bikorwa bya gisirikare, arenze ku gushaka kwa Kayumba.
Amakuru atandukanye ari kunyuzwa ku mbuga nkoranyambaga ariko adafitiwe gihamya, ari kuvuga ko Ben Rutabana yaba yariciwe muri Congo aciwe umutwe. Ngo yaba yicishijwe ku kagambane ka Kayumba ngo atazamena amabanga y’uwo mutwe na Uganda dore ko yari atangiye gushwana nabo.
Noble Marara aherutse gutangaza ko Kayumba Nyamwasa afite uruhare runini mu ibura rya Rutabana.
Marara yavuze ko Kayumba ari umwe mu babangamiye bikomeye abatavuga rumwe na Leta y’u Rwanda baba hanze kuko abahozamo umwiryane kubera icyenewabo, ku buryo asanga ntacyo bazageraho.
Rutabana yakunze kugenda muri Uganda kimwe na bagenzi be bo muri RNC nta nkomyi, ari mu bikorwa bya RNC byo gushaka ubushobozi n’abayoboke, abifashijwemo n’inzego zirimo urushinzwe ubutasi bwa gisirikare, CMI n’urw’iperereza ry’imbere mu gihugu, ISO.
Bivugwa ko ifatwa rye ryagizwemo uruhare na CMI atanzwe na Frank Ntwali, muramu wa Kayumba.
",https://m.igihe.com/politiki/article/rurageretse-hagati-y-umugore-wa-ben-rutabana-n-abayobozi-ba-rnc,Politics
Murangwa Hadidja yatowe nk’umusenateri uhagararariye imitwe ya politiki,"Ihuriro ry’Imitwe ya Politiki yemewe mu Rwanda, ryatoye Murangwa Ndangiza Hadidja wo mu ishyaka PDI nk’umusenateri uzarihagararira muri sena.
Ihuriro ry’Imitwe ya Politiki yemewe mu Rwanda, ryatoye Murangwa Ndangiza Hadidja wo mu ishyaka PDI nk’umusenateri uzarihagararira muri sena.
Murangwa asimbuye Uwamurera Salama wari watowe mu minsi ishize urukiko rw’ikirenga rukanga kumwemeza kubera ko ubunararibonye afite butamwemerera kujya muri uwo mwanya.
Amatora yo gusimbura Uwamurera yabaye kuri uyu wa Kane ku cyicaro cy’Ihuriro ry’Imitwe ya Politiki yemewe mu Rwanda giherereye ku Kacyiru.
Hiyamamaje abakandida batatu, hatorwa Murangwa Hadidja wo muri PDI ku majwi 32, Athanase Nahimana wa PS Imberakuri yagize amajwi ane naho Masozera Icyizanye Jacky wa Democratic Green Party of Rwanda agira amajwi 7, n’impfabusa imwe.
Perezida wa PDI Harerimana Fazil yashimiye abahagarariye imitwe ya Politiki bagiriye icyizere ishyaka ayoboye.
Ashingiye ku bunararibonye bwe, yavuze ko Hadidja azafatanya n’abandi neza muri Sena.
Ati “Twakiriye neza icyizere abahagarariye amashyaka baduhaye, turabashimira kandi tubizeza ko tuzakomeza gushaka abakandida beza igihe cyose bizaba bikenewe”.
Umuyobozi w’ihuriro ry’imitwe ya Politiki, Mukabunani yavuze ko bujuje inshingano zabo, ko we azamezwa n’urukiko rw’ikirenga. Kandi avuga ko kuba barasabwe gutora undi mukandida nta kibazo ahubwo byemeza ko buri rwego ruba rwakoze inshingano zarwo.
Ati “Abanyarwanda bumve ko inzego zifite uko zikora, kuba twasubiyemo amatora ntabwo ari igitangaza ni uko gusa buri rwego ruba rwakoze inshingano zarwo.”
Murangwa Ndangiza Hadija ni inzobere mu bijyanye n’imisoro akaba n’umunyamategeko mu bijyanye n’imisoro. Ni umwe mu bagize inama y’ubutegetsi muri Banki Nkuru y’Igihugu, BNR.
Ni umunyamuryango w’Ikigo Mpuzamahanga cy’Ubukemurampaka cya Kigali (KIAC). Yakoze mu mishinga itandukanye yiga ku misoro n’ubucuruzi yabaga ihuriweho n’imiryango mpuzamahanga ndetse na Guverinoma y’u Rwanda.
Yakoze akazi k’ubujyanama mu bigo mpuzamahanga nka International Finance Corporation (IFC ), Umushinga wo guhuza imisoro muri EAC n’ibindi.
Kuri ubu yakoraga nk’impuguke ishinzwe igenamigambi n’iterambere ry’ikigo mu kigo cy’ababaruramari b’umwuga mu Rwanda, (ICPAR).
Yagiye mu nama z’ubutegetsi z’ibigo bitandukanye mu Rwanda nko muri Banki Itsura Amajyambere (BRD), Ishami rishinzwe ubuvuzi mu gisikare (MMI) no mu Kigo cy’Igihugu gishinzwe Ubuzima (RBC).
Murangwa asanze Nkusi Juvenal w’ishyaka PSD, wamaze gutorerwa guhagararira Ihuriro ry’imitwe ya Politiki muri Sena.
",https://m.igihe.com/politiki/article/murangwa-hadidja-yatowe-nk-umusenateri-uhagararariye-imitwe-ya-politiki,Politics
Uko u Burundi na Uganda byafashije Kayumba Nyamwasa kurema umutwe wa gisirikare muri RDC,"Kuri uyu wa Gatatu tariki ya 2 Ukwakira, mu rukiko rwa gisirikare i Nyamirambo hatangiye urubanza ruregwamo abantu 25 bashinjwa ibyaha bitandukanye bishingiye gukorana n’umutwe w’iterabwoba wa RNC uyoborwa na Faustin Kayumba Nyamwasa n’indi mitwe itemewe.
Kuri uyu wa Gatatu tariki ya 2 Ukwakira, mu rukiko rwa gisirikare i Nyamirambo hatangiye urubanza ruregwamo abantu 25 bashinjwa ibyaha bitandukanye bishingiye gukorana n’umutwe w’iterabwoba wa RNC uyoborwa na Faustin Kayumba Nyamwasa n’indi mitwe itemewe.
Abo bantu biganjemo abanyarwanda, bayobowe na Rtd Maj Habib Mudathiru, bakurikiranyweho ubufatanyacyaha mu kwinjira mu mutwe w’ingabo utari ingabo zemewe n’igihugu; ubugambanyi mu cyaha cyo kugirira nabi ubutegetsi buriho, kugirana umubano n’izindi nzego za leta zo mu mahanga hagambiriwe gushoza intambara no kurema umutwe w’abagizi ba nabi.
Ibyaha bashinjwa n’ubushinjacyaha, bigaragaza neza uruhare ibihugu by’u Burundi na Uganda byagize mu ishingwa ry’umutwe wa gisirikare ushamikiye ku ihuriro P5 rigizwe n’amashyaka atemewe mu Rwanda nka RNC, FDU Inkingi, PDP Imanzi, PS Imberakuri na Amahoro People’s Congress.
Ibyo ubushinjacyaha bwagaragaje bihuye n’ibyatangajwe n’impuguke za Loni mu mpera z’umwaka ushize, ubwo zasohoraga raporo igaragaza ko muri Repubulika Iharanira Demokarasi ya Congo hari umutwe w’inyeshyamba wa Kayumba Nyamwasa ugamije guhungabanya umutekano mu Rwanda.
Iyo raporo yavugaga ko Kayumba Nyamwasa afite umutwe w’inyeshyamba zikorera mu misozi ya Fizi na Uvira muri Kivu y’Amajyepfo. Uwo mutwe ugizwe n’abagera kuri 400, uyobowe na Shaka Nyamusaraba wahoze ayoboye inyeshyamba za Gomino, ukaba ukoresha intwaro ziturutse mu Burundi n’ubundi bufasha bavana muri Uganda.
Kayumba yafashijwe gushinga umutwe w’inyeshyamba

Umushinjacyaha yavuze ko Rtd Major Habib Mudathiru yahunze u Rwanda akajya muri Uganda, agezeyo ahurirayo n’uwitwa Maj Robert Higiro wahoze mu ngabo z’u Rwanda akaba umwe mu bagize RNC, amugira inama yo gushaka ibyangombwa by’impunzi kugira ngo abone umutekano.
Ngo ibyangombwa yarabishatse ku manyanga arabibona, ajyanwa kuba mu nkambi y’impunzi iri mu gace ka Arua.
Higiro yaje kugaruka guhura na Mudathiru, amubwira ko yavuganye na Kayumba Nyamwasa uyobora RNC, akamubwira ko bagiye kubaka igisirikare ndetse bamaze kubona ibirindiro muri RDC.
Higiro yafashe Mudathiru amuhuza na Capt Bagumya Apollo muramu wa Kayumba Nyamwasa. Yamuhuje kandi n’uwitwa Sunday Charles (uyu raporo ya Loni yagaragaje ko ari we washakiraga abarwanyi umutwe wa Kayumba ari i Bujumbura) yazanye na Sibo Charles wahoze ari Capt muri RDF.
Bamaze kunoza umugambi, mu 2017 Sibo Charles na Mudathiru batorotse inkambi bagera i Mbarara, bahita bafashwa n’Urwego rw’Iperereza rwa Uganda ngo bagere i Burundi banyuze muri Tanzania, bafashijwe na Capt Johnson ukorera urwego rushinzwe ubutasi mu gisirikare cya Uganda (CMI) , wabashyize mu modoka afite n’imbunda, bagera ku mupaka wa Tanzania banyuze Kikagati.
Berekeje i Bujumbura barindiwe umutekano, babagejeje i Bujumbura babaha icumbi muri Hotel Transit, ari naho hacumbikirwaga abantu benshi bajya muri RNC.
Nyuma ngo Kayumba Nyamwasa yahamagaye Sibo Charles na Major Mudathiru kuri Skype, ababwira ko mu mwanya babonana n’abayobozi ba Gisirikare mu Burundi, ati “Muvugane bikeya kuko ibyinshi twarabirangije.""
Ngo yababwiye ko bahabwa imbunda n’amasasu, bakerekwa inzira yo gucishamo abasirikare bato b’Abanyarwanda bari i Burundi, n’inzira yo kunyuzamo abarwayi igihe badashoboye kuvurirwa mu nkambi.
Ni nako byagenze kuko mu kanya gato bahuye na Colonel Ignace Sibomana na Major Bertin bari kumwe na Colonel Nyamusaraba, Umunyamulenge uyobora umutwe witwara gisirikare wa Ngomino ari na we wahawe kuyobora ingabo za Kayumba.
Mu kiganiro bagiranye, ngo bemeranyije ko imyitozo ya P5 igizwe ahanini n’abanyarwanda, bazajya bakora imyitozo biyitiriye Ngomino ya Col Nyamusaraba, mu gihe bazaba babaye benshi bakazabona kujya mu nkambi yabo.
Nyuma y’icyumweru kimwe iyo nama ibaye, ngo Colonel Sibomana na Maj Bertin, bahaye imodoka n’uburinzi igikundi cya Major Mudathiru n’abasirikare bato bari kumwe, babageza ku kiyaga cya Tanganyika, bambukira mu bwato bagera muri RDC. Bagezeyo baje kwakirwa n’abandi basanzweyo.
Mbere yo kwinjira muri RDC, ngo bahawe imbunda zo mu bwoko bwa SMG 13, LMG 3, MMG 1 n’ibikarito by’amasasu ya SMG 4, na sheni z’amasasu ya NMG 3.
Umushinjacyaha yavuze ko nyuma yo gushinga P5, Kayumba yaje kugira Colonel Nyamusaraba umuyobozi w’ibikorwa byose, yungirizwa na Sibo Charles, Habib Mudathiru ashingwa ibikorwa n’imyitozo, Semahurunguru ashingwa iperereza na Politiki, uwitwa Richard ashingwa ubutegetsi n’ibikoresho, Olivier ashingwa imari.
Nyuma ngo Kayumba yahamagaye Mudathiru kuri telefoni ikoresha icyogajuru, amusaba ko batekereza uko bahindura aho bakorera, ashaka ko bava muri Kivu y’Amajyepfo bakajya ku mupaka wa Uganda, kuko babonaga u Burundi butabaha inkunga ihagije, ariko ngo muri Uganda babonaga ishobora kuba nyinshi.
Muri uwo mugambi, mu mafaranga bakoresheje, amadolari 12000 yoherejwe na Ben Rutabana kuri Western Union i Bujumbura, Richard ajya kuyabikuza.
Muri Gicurasi uyu mwaka niho ba barwanyi ba Kayumba bimutse, bageze Kalehe baza guhura n’umutwe wa MRCD iyoborwa na Gen Irategeka Wilson, bababwira ko ngo bo batangiye akazi muri Nyungwe.
Bamaze kuruhuka ngo bakomeje urugendo ""rutabahiriye na gatoya,"" kuko bageze muri Gatoyi i Masisi, bahuye n’ibico byinshi by’ingabo za Congo, FARDC, bararaswa, aribwo bamwe bafatwaga abandi bishyikiriza ingabo za Loni ziri mu Burasirazuba bwa Congo, Monusco.
Umushinjacyaha yavuze ko abashoboye kurokoka bagiye bamanika amaboko ku matariki atandukanye, kugeza ubwo Leta ya Repubulika Iharanira Demokarasi ya Congo yabashyikirije u Rwanda.
Ubuhamya ubushinjacyaha bwagaragaje, bushingiye ku iperereza bwakoze n’inyandiko mvugo z’abashinjwa ibyaha.
Ibyagaragajwe bihura n’ibya raporo y’impuguke za Loni, kuko nayo ivuga ko intwaro, ibiryo, imiti n’imyambaro byose uwo mutwe wakoreshaga bituruka i Burundi.
Raporo ivuga ko uwo mutwe wari waragabanyijwemo batayo eshatu, iyitwa Alpha, Bravo na Delta, buri imwe ikaba igizwe n’abarwanyi basaga 120.
",https://m.igihe.com/politiki/article/uko-u-burundi-na-uganda-byafashije-kayumba-nyamwasa-kurema-umutwe-wa-gisirikare,Politics
Urukiko rw’Ikirenga rwanze Uwamurera Salama wari uherutse gutorerwa kuba umusenateri,"Urukiko rw’Ikirenga rwandikiye Ihuriro ry’Imitwe ya Politiki yemewe mu Rwanda ruyimenyesha ko rwanze kwemeza Uwamurera Salama uherutse gotorwa n’iryo huriro ngo yinjire muri Sena.
Urukiko rw’Ikirenga rwandikiye Ihuriro ry’Imitwe ya Politiki yemewe mu Rwanda ruyimenyesha ko rwanze kwemeza Uwamurera Salama uherutse gotorwa n’iryo huriro ngo yinjire muri Sena.
Urukiko rw’Ikirenga rwagaragaje ko Uwamurera nta bunararibonye afite bwo kuba umusenateri.
Umuvugizi Ihuriro ry’Imitwe ya Politiki yemewe mu Rwanda, Depite Mukabunani Christine yabwiye IGIHE ko bandikiwe bamenyeshwa ko Uwamurera atemerewe kuba umusenateri.
Yagize ati “Yego nibyo. [Bamwanze] kuko adafite ubunararibonye buhagije. Igikurikiraho ni ugutora undi, turi gutegura inama ejo bundi kuwa Kane.”
Kuwa 19 Nzeri nibwo Ihuriro ry’Imitwe ya Politiki mu Rwanda ryatoye Nkusi Juvénal wo mu Ishyaka riharanira Demokarasi n’Imibereho Myiza y’Abaturage (PSD) na Uwamurera Salama wo mu Ishyaka Ntangarugero muri Politiki (PDI) nk’abazarihagararira muri Sena.
Uwamurera asanzwe ari Umunyamabanga wa PDI yakoze imirimo itandukanye mu Karere ka Rusizi mu gihe cy’imyaka icumi.
IGIHE yabajije Mukabunani impamvu batoye Uwamurera batabanje kureba ko afite ubunararibonye buhagije, asubiza ati “Urukiko bo bafite ubushobozi burenze ubwacu, ni nayo mpamvu tuboherereza dosiye ngo bayisuzume. Twe turatora dukurikije uko ishyaka ryamwamamaje, hanyuma urukiko tukarusaba ngo rumwemeze. Ubwo rero mu bushishozi bwabo nyine ni uko babibonye.”
Yavuze ko nta gikuba cyacitse kuko urukiko rw’Ikirenga rwakoze akazi karwo.
Mukabunani yavuze ko mu matora yo gushaka usimbura Uwamurera, amashyaka yose agize Ihuriro afite uburenganzira bwo gutanga umukandida, ko atari itegeko ko undi azava muri PDI.
Ingingo ya 107 y’Itegeko Ngenga rigenga amatora ivuga ko kugira ngo umuntu atorerwe kuba cyangwa agirwe Umusenateri, agomba kuba ari Umunyarwanda w’indakemwa kandi w’inararibonye; kuba afite nibura impamyabumenyi ihanitse cyangwa ihwanye na yo cyangwa yarakoze imirimo yo mu rwego rwo hejuru muri Leta cyangwa mu bikorera.
Agomba kandi kuba atarambuwe n’inkiko uburenganzira mbonezamubano n’ubwa politiki; kuba afite nibura imyaka mirongo ine y’amavuko; kuba atarakatiwe ku buryo budasubirwaho igihano cy’iremezo kingana cyangwa kirenze amezi atandatu kitahanaguweho n’imbabazi z’itegeko cyangwa ihanagurwabusembwa.
",https://m.igihe.com/politiki/article/urukiko-rw-ikirenga-rwanze-uwamurera-salama-wari-uherutse-gutorerwa-kuba,Politics
"Umwiryane, gucikamo ibice n’umuvumba w’amarira; ibyaranze imyaka 8 RNC imaze ishinzwe","Imyaka umunani irihiritse umutwe wa RNC uvutse. Abawushinze barimo Patrick Karegeya, Kayumba Nyamwasa, Théogène Rudasingwa na Gahima Gérald hamwe n’abiyemeje kubayoboka muri iyi myaka banyuze mu bigeragezo byinshi byaje kubaviramo inzira y’umusaraba, birangira bamwe bakuwemo umwuka, abandi bukana inabi, bacitsemo ibice ku buryo umugambi bari bafite kuri ubu wababereye nk’ibya wa wundi wagerageje gukama ikimasa.
Imyaka umunani irihiritse umutwe wa RNC uvutse. Abawushinze barimo Patrick Karegeya, Kayumba Nyamwasa, Théogène Rudasingwa na Gahima Gérald hamwe n’abiyemeje kubayoboka muri iyi myaka banyuze mu bigeragezo byinshi byaje kubaviramo inzira y’umusaraba, birangira bamwe bakuwemo umwuka, abandi bukana inabi, bacitsemo ibice ku buryo umugambi bari bafite kuri ubu wababereye nk’ibya wa wundi wagerageje gukama ikimasa.
 Imvo n’imvano y’Imiborogo no gucikamo ibice muri RNC.
 Museveni, Papa mushya muri batisimu w’abarwanya u Rwanda.
 RNC mu runana na Chieftency of Military Intelligence ya Uganda mu gukorera iyicarubozo Abanyarwanda.
 Impamvu Rudasingwa yatutse Kayumba kuri nyina!
 FARDC yasongeye RNC mu mashyamba ya Congo.
RNC abayishinze bavugaga ko ari ihuriro ry’abanyarwanda rigamije impinduka mu Rwanda binyuze mu nzira z’amahoro. Ujya gushingwa, wari urangajwe imbere n’abagabo bane, bose bafite ikintu kimwe cyangwa bibiri bahuriyeho.
Théogène Rudasingwa, Kayumba Nyamwasa, Gérald Gahima, na Patrick Karegeya nibo bari ku ruhembe rw’ishingwa rya RNC mu 2010, umugambi wabo bawunogereza muri Leta Zunze Ubumwe za Amerika, batangira ibikorwa ubwo.
Mu bandi harimo kandi nka Jérôme Nayigiziki, Gervais Condo, Jonathan Musonera, Joseph Ngarambe, Dr. Emmanuel Hakizimana na Jean Paul Turayishimye.
Iri huriro ryabo baritangirije mu Mujyi wa Bethesda muri Leta ya Maryland, aho bari bihaye intego yo “kuzana impinduka za politiki mu Rwanda” nk’uko bigaragara mu mahame remezo n’imirongo ngenderwaho bari biyemeje icyo gihe iganisha ku cyo bitaga “u Rwanda rushya”.
Icyita rusange ku bashinze RNC
Bane mu bari ku isonga ry’abashinze RNC bose babaye mu buyobozi bukuru bw’u Rwanda, babuvamo ku mpamvu zinyuranye, buri wese azinga utwangushye agana iy’ubuhunzi.
Kayumba Nyamwasa yigeze kuba Umugaba Mukuru w’Ingabo, Théogène Rudasingwa yabaye Ambasaderi w’u Rwanda muri Leta Zunze Ubumwe za Amerika n’Umuyobozi mu Biro bya Perezida wa Repubulika; Gérald Gerald yabaye Umushinjacyaha Mukuru ndetse n’Intumwa Nkuru ya Leta na Patrick Karegeya wigeze gushingwa ubutasi mu gisirikare.
Bashinze uyu mutwe batanguranwa n’igihe kugira ngo bajijishe amahanga bikinze inyuma y’ishusho y’abatavuga rumwe na Leta, kuko u Rwanda rwari ruri kubakurikirana ku byaha bitandukanye.
Mu 2011, Urukiko rwa Gisirikare rwakatiye Kayumba na Rudasingwa igifungo cy’imyaka 24 no kwamburwa impeta za gisirikare. Gahima na Patrick Karegeya bo bahanishwa igifungo cy’imyaka 20.
Tumenyereye ko abashinga imitwe ya politiki baba baharanira demokarasi n’amahame y’uburenganzira bwa muntu, ariko usesenguye neza aba bane bo bari bahuriye ku kindi kintu gikomeye kuri bo, ariko kinasekeje ku rundi ruhande: Kwijundika Kagame.
Impamvu bashingiraho zabonwa na buri wese, kuko akenshi hari ubwo abantu bakosa, ababakuriye bagerageza kubasubiza mu murongo, aho kurakara ku bwo gukosa, bakarakara ku bwo gukosorwa. Ni ko byagenze kuri aba bagabo bane.
Bavuye i Kigali bakwepa! Kibuno mpa amaguru…
Senateri Tito Rutaremara ni umwe mu bantu bazi neza iby’aba bagabo kuko bakuze ababona, baba abayobozi muri leta imwe ndetse banahura kenshi.
Muri Nzeri 2010, yigeze kuva imuzi impamvu zagiye zituma bafungwa, icyo gihe we yari akiri Umuvunyi Mukuru mbere y’uko aba Umusenateri.
Karegeya yafashe inzira y’ubuhinzi avuye muri Gereza, bivugwa ko icyo gihe yari amaze umwaka umwe afunguwe azira gusuzugura abamukuriye, niko guhita yerekeza iya Uganda ahari ababyeyi be, ararorongotana agera muri Afurika y’Epfo.
Ibya Gahima Gérard byo ni birebire uhereye ku buryo uyu mugabo wize amategeko yinjiye mu myanya y’ubuyobozi bukuru mu rwego rw’ubutabera; ibyo byo ni ibindi bindi ntitwabigarukaho ngo tubirangize.
Mbere y’uko nawe ava mu Rwanda, yari mu nkiko na BCR kubera gufata imyenda mu buryo bw’uburiganya, aho ngo hari umwenda yanditse ku mubyeyi we (nyina) kandi arengereje imyaka 70 y’amavuko, bikaba byari binyuranije n’amategeko.
Rudasingwa nawe ntari kure aha, abazi ibye neza bamwibukira ku buriganya mu iyubakwa ry’ibikorwa remezo bikomeye birimo na Hotel Intercontinental (Serena tubona ubu), ifaranga ryaratikiriye karahava abigizemo uruhare.
Yari ageze ku kigero cyo kwandika imitungo ku bantu batari bo, byigeze no gutuma afungwa, acitse umunyururu, nawe ayabangira ingata.
Ni uko byagenze no kuri Kayumba Nyamwasa, nawe wakoze amakosa akomeye mu gisirikare, bikiyongeraho ibijyanye no kwigwizaho imitungo, ku buryo iyo badakomwa mu nkokora ugereranyije na apeti [appetit/appetite] bari bafite, aba bagabo magingo aya baba bihariye nka 3/10 cy’ubukungu bw’u Rwanda ahari!
Icengezamatwara no guhuzagurika bitewe no kubura umurongo
RNC ikimara kujyaho, yatangiye gushaka uko igaba amashami hirya no hino, ikora ku bantu bose bavuye mu Rwanda bahunga ubutabera n’abandi b’imburamukoro batuye iyo mu mahanga, basobanurirwa ko ariyo makiriro babonye, maze amashyushyu aba menshi, uwari ufitiye u Rwanda umutima mubi, awukuba kabiri.
Uhereye muri Amerika ukagera muri Afurika, hose bagiye bahashyira abayobozi. Urugero nko muri Afurika y’Epfo, umuhuzabikorwa yari Abdallah Seif Bamporiki, Robert Mukombozi ari ushinzwe Australia, Rudasingwa Alexis areberera u Bubiligi, Jean Pierre Mushimiye ari mu Bwongereza, Patrick Uwalilaye muri Canada, Eugène Munyangoga muri Denmark n’ahandi gutyo.
Byarakomeje maze bigera no mu kwiyegereza indi mitwe n’amashyaka atemewe mu Rwanda nayo agamije inabi ku gihugu maze bunga ubumwe ariko bwari bufite ikindi buhatse.
Mu 2012 RNC yatangiye imikoranire na FDU-Inkingi ya Ingabire Victoire wari ufungiye mu Rwanda, icyo gihe igikorwa byose byagenzurwaga na Dr. Nkiko Nsengimana wari Umuhuzabikorwa wayo.
Nyuma yaho yiyunze n’indi mitwe irimo Amahoro PC, PS-Imberakuri igice cya Ntaganda Bérnard, PDP-Imanzi n’indi nkuko byanagaragajwe na raporo ya Loni ya 2018 ko bafite umutwe bahuriyeho wa P5; bose intego yari uguteza umutekano n’imvururu mu gihugu, bahungabanya umutekano.
Bashatse imbaraga ahantu hose, ndetse mu minsi ishize mu 2017 havuzwe imikoranire ya RNC ya Kayumba na Diane Rwigara bashaka kureba uko bateza umwuka mubi mu baturage bifashishije akarimi n’ikimero by’umukobwa.
Kutumvikana, kuryana no gucikamo ibice
Iri huriro nk’uko ryiyita, uko iminsi yagiye isimburana, ryatangiye kuzamo urunturuntu. Byatangiriye ku rupfu rwa Patrick Karegeya mu mpera za 2013, bisa n’aho abari bawugize babuze igice kimwe cy’umubiri kuko yari umuntu uzi gucengera dore ko ariwe wabafashije kugera kuri Jakaya Kikwete wayoboraga Tanzania.
Nyuma y’aho gato, ku ya Mbere Nyakanga 2016 n’ibyo bikomere bitarakira, Kayumba na Rudasingwa barashwanye karahava. Bijya binavugwa ko Rudasingwa yigeze gutuka Kayumba ibitutsi bikomeye umuntu atatinyuka kwandika binavamo ugicikamo kabiri k’uyu mutwe.
Kayumba nk’uwabaye umusirikare ukomeye yari ashyigikiwe n’abandi babaye abasirikare, hanyuma Rudasingwa nawe afite abasivili bamuri inyuma. Uko niko bakoraga.
Muri Nyakanga 2016, Rudasingwa yanditse avuga ko uyu mutwe wasubiye inyuma ku buryo budasanzwe mu myaka itanu yari ishize, ukagira “ubuyobozi bubi butigeze bubaho”.
Inyandiko ye yo ku ya 1 Nyakanga 2016, yavugagamo ibintu biteye ubwoba bisa naho umuriro wakaga muri RNC, binagaragaza uburyo iri huriro ridafatika.
Rudasingwa yashyize Kayumba mu majwi ko yashinze agatsiko k’Abatutsi bahoze mu gisirikare kahawe kuyobora RNC nubwo ubuyobozi bwari busanzweho bwageragezaga kugatesha agaciro, ku buryo bisa “nk’aho Kayumba yaremeye ishyaka mu rindi.”
Kayumba nawe yashinjaga Rudasingwa ko hari agatsiko yashinze agamije kumuvana ku buyobozi bwa RNC ubwo yari akiyiyoboye cyane cyane mu myaka ibiri yari ishize, akamushinja kumusuzugura, kumutuka n’ibindi yavuze ko atari agishoboye kwihanganira.
Muri make, icyari kiriho icyo gihe ni ukuvuga ngo ni inde uyoboye hano, umusirikare ati “Sio maombi ni Order”, umusivili nawe ati “ntukange”. Ubwo bakizwa na nde ? Iminsi!
Gucikamo ibice kwa RNC n’ivuka rya New RNC
Kayumba Nyamwasa tariki 26 Nyakanga 2016, yashyize hanze ibibazo bivugwa muri RNC, ubuhemu bwa Rudasingwa washakaga gusenya iryo shyaka biciye mu gukurura amacakubiri ashingiye ku moko no gushaka kuryigarurira biciye mu kwanga amatora n’ibyayavuyemo.
Ubu bwumvikane buke bwatumye Rudasingwa amwiyomoraho, ashinga umutwe we yise New RNC, ajyana n’abari bamushyigikiye b’abasivili, abasirikare basigara mu rundi ruhande muri RNC ya Kayumba.
Yahise ashyiraho Komite y’agateganyo yo kuyobora New RNC mu gihe cy’iminsi 30 aho we yari Chairman, umwungirije ari Joseph Ngarambe naho Umunyamabanga ari Jonathan Musonera.
Bahise biyemeza kandi kwitandukanya n’umuntu uwo ariwe wese ushyigikiye Kayumba ndetse wemera amatwara ye.
Kayumba-Rudasingwa: Inkoni mu cyico
Kayumba na Rudasingwa ntibakunze guhuza na busa, buri wese yabaga ahiga undi, ashaka uko yamubirindura, ubundi ibindi bikazaza nyuma.
Kayumba yigeze gushinja Rudasingwa agasuzuguro, kutitabira inama kimwe no kwikanyiza.
Kayumba mu 2016 yiyemereye ko RNC yugarijwe n’ibibazo, Rudasingwa we yavuze ko ari ishyaka ryasabitswe n’urwango rushingiye ku moko, kudashyira hamwe n’ibindi.
Yavuze ko Rudasingwa yihutiye kubigaragaza mu itangazamakuru nyamara ngo we n’abo bafatanyije kwiyomora kuri Kayumba bagiye bakora ibikorwa bibi bakingirwa ikibaba.
Kayumba ati “Hari ibikorwa bibi bagiye bakora, twabagiriye ibanga ariko bo ntibaritugirira, n’ubu hari ibyo tutavuga kandi si uko bidahari, si uko tutabizi.”
Mu myaka yamaze muri RNC, Dr Rudasingwa ngo ntiyigeze ashyigikira demokarasi, atinya ko azasimburwa ku mwanya w’umuhuzabikorwa.
Abateruzi b’ibibindi muri RNC
Imvugo “Abateruzi b’ibibindi” yumvikanye igarukwaho kenshi na Twagiramungu Faustin, ashaka kuvuga abagaragu b’abandi. Muri RNC yakoreshwaga ku bantu badafite ijambo, Rudasingwa akabagereranya n’“abahutu” avuga ko bapfukiranywe n’agatsiko ka Kayumba.
Mu 2016 ihangana ryari rikajije umurego, Kayumba yigaramye utwo dutsiko ashinja Dr Rudasingwa ingengabitekerezo y’amoko n’igitugu no kwifashisha imvugo zigamije gutera ubwoba ndetse no kubiba urwango.
Ati “Igihe utangiye kuvuga ngo agatsiko k’Abatutsi bahoze ari abasirikare […] Ndetse umuntu umwise umwanzi w’abandi bantu, ugahindukira ngo agatsiko k’abateruzi b’abahutu. Izo mvugo zituma ibintu by’ubwoko bihabwa agaciro katari ko.”
Yongeye ati “Guhaguruka ukavuga ko uriya ntacyo avuze, ngo ni umuteruzi w’ibibindi ni agatsiko [...] Niba turi abanyagatsiko ntacyo bitwaye abo twasigaranye nabo bazaduhabura, ubwo butsiko buhagarare.”
Mu magambo ye yo ku wa 26 Nyakanga 2016, Kayumba yavuze ko “niba turi abateruzi b’ibindi ubwo bazatureka noneho dukore akazi, kuko bizeye ngo bamwe ni abaporofeseri, abandi ni abaganga, ariko kwita abantu abateruzi b’ibibindi mbona birimo gukabya. Hakwiye kubaho kubahana.”
Umunyenga w’intebe y’ubuyobozi wakongeje urwango ku bwa ‘Parrain’ Kikwete
Mbere y’uko Karegeya akurwamo umwuka, yari yaraceberegese agera kure, ahura na Perezida Zuma na Kikwete abagezaho igitekerezo cy’uyu mutwe wabo.
Kuri we ntibyari bigoye nk’umuntu wigeze gushingwa ubutasi mu gisirikare kuba yagera kuri aba bakuru b’ibihugu akaba yababwira icyo ashaka.
Bafashijwe na Kikwete wari ufite umugambi wo guhuza imitwe yose irwanya u Rwanda, ngo ikorere hamwe ariko icyakurikiyeho ni cyo gikomeye.
Abo muri RNC bariye akara ba Twagiramungu Faustin, Rusesabagina [nubwo yaje kubakubita icya semuhanuka], BEM Habyarimana Emmanuel wari ufite inshuti nyinshi muri FDLR, n’abandi bashaka gukora ihuriro ry’iyo mitwe yose n’amashyaka.
Ntibyatinze, kidobya ngo ba! Twagiramungu, Kayumba na buri wese wari ukomeye muri iryo huriro, yakoze ku isuti rye riteye agapasi, yitegura gusingira intebe y’ubuyobozi. Ubwinshi bw’abashakaga kuyobora bwari nka bimwe tujya tuvuga by’isoko n’amaduka ariko biza kurangira habuze n’umwe uyegukana kubera urupfu rwa Karegeya.
Yari umwe mu bantu bazi gutera igipindi unakunda gushyenga cyane bituma umugambi wose wari uhari ukendera, buri wese asubira mu mwanya we ibyo kwihuza birangira bityo nyuma bagenda bavuga uburyo batandukanye.
Kayumba yigeze kuvuga ko Rusesabagina yavuye muri uyu mugambi avuga ko burundu asezeye politiki, ubu amushinja kubeshya kuko yavuye muri RNC, agakomereza umurongo we muri FLN yarimo Nsabimana Callixte wamenyekanye nka Sankara.
Umuvumba w’amarira muri RNC
Mu myaka umunani RNC ishinzwe, amarira yatembye muri uyu mutwe inshuro nyinshi. Amarira ya mbere yatembye ubwo Patrick Karegeya yari amaze gukurwamo umwuka. Uyu yasaga nkaho ari we wahuzaga abasivili n’abasirikare, yumvirwaga na Kayumba ndetse na Rudasingwa.
Urupfu rwe rwavuzweho byinshi, bashyira mu majwi u Rwanda ko arirwo rubiri inyuma ariko habuze ikimenyetso na kimwe kibigaragaza. Gusa abasesenguzi bakunze gusobanura uburyo Karegeya yari afite ibibazo impande n’impande.
Andrew Mwenda nyuma y’urupfu rwa Karegeya yavuze uburyo uyu mugabo yashwanye n’umuhanzi w’ikirangirire Jean Christophe Matata amuziza kumuteretera ikizungerezi bari bacuditse, nyuma birangira Karegeya acuze umugambi wo kwivugana Christophe Matata binyuze mu gushyira ikinini mu kinyobwa cye.
Urupfu rwa Matata bigizwemo uruhare na Karegeya ngo rushobora kuba rwarakongeje uburakari, maze abashaka guhorera uyu muhanzi nabo bapanga kwivugana Karegeya.
Ikindi Afurika y’Epfo ni igihugu kibamo ubugizi bwa nabi ku rugero rwo hejuru. Iza mu bihugu bya mbere ku Isi biberamo ibikorwa by’ubugizi bwa nabi aho icyegeranyo cya Global Peace Index cyo mu 2018 kigaragaza ko ari iya 125 ku Isi mu 165 bitekanye.
Ku bijyanye n’impfu za hato na hato zitewe n’ibikorwa by’ubugizi bwa nabi, Afurika y’Epfo yashyizwe mu bihugu 10 ku Isi ziganjemo cyane.
Polisi ya Afurika y’Epfo mu 2018 yagaragaje ko ubwicanyi bukomeje gufata indi ntera kuko nibura ku munsi hapfa abantu 57 biciwe mu bikorwa nk’ibi by’ubugizi bwa nabi.
Ibikorwa by’ubugizi bwa nabi muri iki gihugu bishyira Afurika y’Epfo ku mwanya wa 15 ku Isi mu bihugu bihomba akayabo kubera ibi bikorwa aho nibura itakaza 24% by’umutungo mbumbe w’igihugu. Amakimbirane ashingiye ku bukungu ni yo aza ku isonga mu bituma ubugizi bwa nabi bukaza umurego muri Afurika y’Epfo.
Mu minsi ishize kandi undi muntu wahoze muri RNC Nkurunziza Camille yishwe arashwe mu bushyamirane na Polisi ya Afurika y’Epfo.
Kwisuganya kw’abarwanya Leta mu mutwe mushya w’iterabwoba P5
Nyuma yo gupfunda imitwe impande zose bagakama ikimasa, Kayumba n’andi mashyaka bihurije hamwe bashinga umutwe witwa P5 wari ushyigikiwe na Perezida Museveni na leta y’u Burundi kugira ngo barebe uko bagera ku mugambi wabo wo guhungabanya umtutekano w’u Rwanda.
Tariki 18 Ukuboza 2018, Itsinda ry’inzobere za Loni zikora iperereza ku mutekano mu Burasirazuba bwa Repubulika Iharanira Demokarasi ya Congo, ryashyikirije Komite y’Akanama ka Loni gashinzwe umutekano raporo y’ibyo zabonye.
Muri iyo raporo zise ‘Midterm report of the Group of Experts on the Democratic Republic of the Congo’, impuguke zivuga ko inyeshyamba za Kayumba Nyamwasa zikorera mu misozi ya Fizi na Uvira muri Kivu y’Amajyepfo.
Izo zari zibumbiye mu mutwe wiswe P5 izwi nk’impuzamashyaka irwanya Leta y’u Rwanda, ibumbiye hamwe FDU Inkingi ya Ingabire Victoire, Amahoro PC; RNC, PDP-Imanzi na PS Imberakuri, igice cya Ntaganda Bérnard.
Kugeza muri Nzeri 2018, uwo mutwe wari ugizwe n’abagera kuri 400, uyobowe na Shaka Nyamusaraba wahoze ayoboye inyeshyamba za Gomino, ukoresha intwaro n’ibindi byangombwa byose bituruka mu Burundi nubwo hatashyizwe hanze ababibaha.
Abahoze muri uwo mutwe babwiye inzobere za Loni ko abawugize ari abanyamahanga benshi baturuka mu Rwanda ndetse n’abanye-Congo b’Abanyamulenge.
Bavuze ko Kayumba Nyamwasa asura ako gace inshuro nyinshi. Mu kureshya abinjira muri uwo mutwe ngo hifashishwa kubahamagara kuri telefone, guhura nabo amaso ku maso ndetse no gukoresha imbuga nkoranyambaga. Nibura kwinjiza abarwanyi byabaga rimwe mu kwezi, mu mezi umunani ya mbere ya 2018.
Raporo ivuga ko uwo mutwe wagabanyijwemo batayo eshatu, iyitwa Alpha, Bravo na Delta, buri imwe ikaba igizwe n’abarwanyi bagera kuri 120.
Raporo ya Loni ishimangira ko ko intwaro, ibiryo, imiti n’imyambaro byose uwo mutwe ukoresha bituruka i Burundi, ndetse igenda igaragaza n’ingero z’intwaro zinjijwe mu nyeshyamba ziturutse i Bujumbura.
Ishamaduko rya Museveni, Papa mushya muri batisimu w’abarwanya u Rwanda
Ubwo Museveni yataga mu matwi ko hari abisuganyiriza kugirira nabi u Rwanda, iryo jambo yaryakiranye ubwuzu maze abaha karibu ati rwose ni muze mwisanga mu rukari.
Uyu muyobozi guhera mu 2017 yatangiye gufasha mu buryo bweruye umutwe wa RNC n’abandi wafatanya nawo, abaha karibu muri Uganda ndetse agira n’uruhare mu bikorwa bigamije gutuma ubona abayoboke.
Urwego rushinzwe Iperereza mu Gisirikare nirwo rwabaye ku isonga muri ibyo bikorwa byo gusohoza ubutumwa bw’Umukuru w’Igihugu, rutangira gushakira hasi hejuru uwo ariwe wese waba wifuza kujya mu myitozo ya RNC i Minembwe muri RDC kugira ngo azatere u Rwanda.
Mu Ukuboza 2017, abasore 40 bafashwe bafite ibyangombwa by’inzira bya Uganda by’ibihimbano bagiye kwinjira muri RDC mu nkambi za RNC. Polisi ya Uganda itari izi umugambi wa sebuja ifatanyije n’iya Tanzania niyo yapfubije urugendo rwabo.
Uko iminsi yagiye igenda kandi, ni ko Museveni yarushijeho kwerura, akagaragaza uruhande ahagaze mu bufatanye n’iyi mitwe. Ibaruwa ye yo muri Werurwe 2019 yakuye igihu kuri ibi byose kuko nawe yiyemereye uruhare rwe.
Yandikiye Perezida Kagame amubwira ko yahuye na Mukankusi Charlotte ushinzwe dipolomasi muri RNC, agiye kubihuhura avuga ko byari nk’impanuka.
Muri make ni nk’aho Museveni yari ari kugenda n’amaguru mu muhanda wa Jinja, agahura n’umugore witwa Mukankusi yihitira, bakaganira.
Gusa ariko si ko byagenze, uyu mugore yakiriwe mu Biro by’Umukuru w’Igihugu, aganira umwanya munini na Museveni, ndetse bivugwa ko yamugejejeho umugambi wabo wo kugirira nabi ubutegetsi bw’u Rwanda undi akamwizeza ubufasha amubwira ngo ‘turikumwe’..
Bivugwa ko uyu mugore yamugaragarije ubufasha bamukeneyeho by’umwihariko kuba Uganda yashimangira umubano ifiyanye na Loni i New York ku buryo yatesha agaciro raporo y’impuguke za Loni yo ku wa 31 Ukuboza 2018 igaragaza isano iri hagati ya Guverinoma ya Museveni na RNC.
Si aba gusa, buri wese mu bavuye mu Rwanda ku mpamvu imwe cyangwa indi ariko utarwifuriza ineza, hamwe mu hantu yisanga ni muri Uganda. Ubu ba Rujugiro baratekanye baratimaje kuko ubucuruzi bwabo muri Uganda buhagarikiwe n’ingwe, Himbara David yahawe karibu mu itangazamakuru aho aba asebya u Rwanda nta rutangira n’abandi gutyo gutyo.
Uyu mwanya Museveni yafashe wo kuba Papa mushya wa Batisimu w’abarwanya u Rwanda, awusimbuyeho Jakaya Kikwete wari warahimbanishije ko ashaka kubona u Rwanda rugirana ibiganiro na FDLR.
Umunsi inyeshyamba za P5 zakubitiwe muri Congo n’ikintu kitazwi
Muri uko kwisuganya kwahereye mu 2017, abarwanyi muri RDC bagurirwa amatiliningi na bote, imyitozo iratangira igizwe n’insorensore zirenga 200 zirimo izaturutse muri Uganda zitazi n’ikipe ihanganye n’indi.
P5 ihuriwemo n’amashyaka atanu agamije kurwanya u Rwanda, yari yakajije imyitozo muri Congo, Museveni nawe akomeje gutanga ubufasha bwose yaba ubwo gushaka abajya mu bikorwa nk’ibyo.
Ku rundi ruhande, hari Congo nayo yari ifite umugambi wo gushaka uko yagarura amahoro mu gihugu cyayo cyabaye ikotaniro ry’imitwe yitwaje intwaro.
Muri Kamena uyu mwaka, Ingabo za RDC zateguye ibitero bikomeye byiswe ‘Tempête de l’Ituri’, bigamije kwirukana imitwe yitwaje intwaro yigaruriye uduce dutandukanye mu mashyamba ya RDC.
Amashusho yahise atangira gukwirakwira ku mbuga nkoranyambaga agaragaza ingabo za Leta ya Congo zisuka ibisasu biremereye ku birindiro by’imwe mu mitwe yitwaje intwaro ikorera muri aka gace ka Ituri.
Izi ngabo zari zifite indege za gisirikare n’ibisasu biremereye, zatangaje ko impamvu y’ibi bitero ari uguhiga no kwirukana imitwe yitwaje intwaro yigaruriye ibice bitandukanye by’iki gihugu.
Bishobora kuba aribyo byageze ku barwanyi ba P5 kuko bo ibyo bakorewe ntiwakeka ko ari ingabo za RDC zabikoze ahubwo wagira ngo ni ikiza cyangwa inkuba yabanyuzemo ikararika.
Gukubitwa inshuro kw’abarwanya leta y’u Rwanda ntabwo byageze muri P5 gusa kuko hari n’abafashwe bazanwa mu Rwanda nk’imizigo.
Muribuka Nsabimana Callixte wari wariyise Sankara, wigambaga ko yafashe Nyungwe mu biganza bye? Uyu wari wariyise umugaba mukuru w’ingabo za FNL ya Rusesabagina, yahizwe bukware, afatwa nta n’isasu ry’umuti rivuze, afatirwa muri za Comore, nyuma arahambirwa azanwa mu Rwanda nk’umuzigo.
Ibyago ntibyarangiriye aho, mu minsi mike ishize, Mudacumura Sylvestre nawe wari uyoboye FDLR yakubiswe n’ingabo za RDC apfana ikiyiko, abari abarwanyi be barabohwa bajyanwa muri gereza. Birashoboka ko n’abandi aricyo kibategereje. Tubitege amaso!
",https://m.igihe.com/politiki/article/umwiryane-gucikamo-ibice-n-umuvumba-w-amarira-ibyaranze-imyaka-8-rnc-imaze,Politics
Twagiramungu yibukijwe uko yarebaga FDLR icyoroshye none ikaba igeze aharindimuka,"Inyandiko ntisaza koko! Nyuma y’imyaka itanu, Twagiramungu Faustin wabaye Minisitiri w’Intebe w’u Rwanda nyuma ya Jenoside yakorewe Abatutsi mu 1994 ariko ubu akaba arwanya ubutegetsi bwarwo, yibukijwe amagambo yavuze ashimagiza umutwe wa FDLR ko azawugwa inyuma mpaka.
Inyandiko ntisaza koko! Nyuma y’imyaka itanu, Twagiramungu Faustin wabaye Minisitiri w’Intebe w’u Rwanda nyuma ya Jenoside yakorewe Abatutsi mu 1994 ariko ubu akaba arwanya ubutegetsi bwarwo, yibukijwe amagambo yavuze ashimagiza umutwe wa FDLR ko azawugwa inyuma mpaka.
Ku wa 12 Kanama 2014, Twagiramungu yagiye ku rukuta rwe rwa Facebook maze yandikaho amagambo agaragaza ko azagwa inyuma y’umutwe wa FDLR.
Icyo gihe yavugaga ko igihe cyose uyu mutwe uzaterwa, azazinga utwangushye nawe akajya ku rugamba kuwutabara. Icyo gihe yagize ati “FDLR niraswa, ntituzaba indorerezi, tuzayitabara”.
Muri iyi minsi uyu mutwe wugarijwe n’ikibatsi cy’amasasu y’Ingabo za FARDC ku buryo ejo bundi aha uwari Umuyobozi wayo Lieutenant General Sylvestre Mudacumura yiciwe mu gace ka Bwito mu Ntara ya Kivu y’Amajyaruguru.
Yishwe n’umutwe w’abasirikare badasanzwe ba FARDC wari wakurikiranye neza umenya aho aherereye, ni ko kumusangayo ndetse ahita yicanwa n’abo bari kumwe.
Amakuru ahamya ko ubwo FARDC yagwaga gitumo Gen Mudacumura, yicanwe n’abandi basirikare bari ibyegera bye barimo Col Serge, Col Soso Sixbert, uwari ushinzwe kumurinda akaba n’umunyamabanga we Maj Gaspard n’abandi. Hafashwe kandi abarwanyi 15.
Iki gitero cyakomye mu nkokora uyu mutwe, cyatumye benshi bakubita agatima ku magambo yatangajwe na Twagiramungu ko nihagira ikiwuhungabanya cyose, azawugwa inyuma. Bakekaga ko yaba yamaze gufunga za bote [inkweto] gikomando nawe agiye kuwurwanirira.
Ku mbuga nkoranyambaga ikiganiro cyabaye mu buryo busa no gutebya, abantu bereka Twagiramungu ko umutwe yiringiye udashinga, kandi ko uri mu marembera.
Nka Tom Ndahiro, yanditse ati “Bwana Faustin Twagiramungu, hashize imyaka itanu uvuze ko #FDLR niraswa utazaba indorerezi ahubwo uzatabara, waba ugeze he ngo udasanga byacitse kwa Mudacumura usigaranye ikiyiko gusa nka Komanda urwanisha ikiyiko (TheSpoonCommander). Uce no ku bandi nka Victoire Umuhoza cyangwa abayoboke be! Amahirwe masa!”
Bwana @FTwagiramungu, hashize imyaka itanu uvuze ko #FDLR niraswa utazaba indorerezi ahubwo uzatabara, waba ugeze he ngo udasanga byacitse kwa Mudacumura usigaranye ikiyiko gusa nka #TheSpoonCommander. Uce no ku bandi nka @VictoireUmuhoza cyangwa abayoboke be! Bon chance! pic.twitter.com/eBrTXLp2XR
— Tom Ndahiro (@TomNdahiro) September 20, 2019
Uwitwa Julius K.Rw we yagize ati “Sigaho umusaza atazagwa kuri runonko mu ishyamba”, mu gihe Ingabire Egidie Bibio we yasetse amagambo ya Twagiramungu agira ati “ Muzehe se ngo agiye gutabara!? Arasangayo ikiyiko gusa kuko ubanza cyarasigaye ku cyicaro cya FDLR.”
Kagabo Jacques ni undi watanze igitekerezo ku magambo ya Twagiramungu, aho yagize ati “Bwana Faustin Twagiramungu, a.k.a Rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.”
Bagabe Nshayija Steven we yavuze ko “intambara ya Twagiramungu se ko ari iy’amagambo, ubona ari iyihe yindi yarwana koko? Azavuga aruhe.”
Uwitwa Youssef na we yagaragaje ko Twagiramungu nta ntambara n’imwe yarwana itari iy’amagambo, ati “Twagiramungu se ko yitungiwe no kuvuga ahubwo sinzi niba nabyo azabishobora kuko iminsi ishobora kuba yaramaze gukona za ngwe.... none nabo yashutse nabo ubwabo ntibari bashoboye bamusigiye intebe iriho ikiyiko. Ni ukuvuga ko ariwe usigaye kurya kuri iriya mbehe!”
Imvugo ya Twagiramungu yo mu 2014 yaturutse kuki?
Twagiramungu ni umugabo wakunze gushyigikira abantu bose barwanya ubutegetsi bw’u Rwanda, by’umwihariko umutwe wa FDLR, byanagize ubukana cyane ahagana mu 2013 ubwo uwari Perezida wa Tanzania, Jakaya Kikwete, yavugaga ko u Rwanda rukwiye kuganira n’uyu mutwe, mu gihe ushinjwa uruhare muri Jenoside yakorewe Abatutsi.
Amagambo y’uko FDLR niraswa azatabara yayavuze mu 2014 nyuma y’uko i Washington habereye inama ikemeza ko Leta Zunze Ubumwe za Amerika izarasa FDLR ikorana na Twagiramungu nibaramuka badashyize intwaro hasi nta mananiza.
Nyuma yayo Russ Feingold wari Intumwa idasanzwe ya Leta Zunze Ubumwe za Amerika mu Karere k’Ibiyaga Bigari no muri Repubulika Iharanira Demokarasi ya Congo yatangaje ko nyuma y’amezi atandatu FDLR izaraswa niba idashyize intwaro hasi.
Yanavuze ko uyu mutwe utemerewe gukorera politiki mu Rwanda ndetse no gukomeza gutekereza iby’ibiganiro na Leta y’u Rwanda.
Feingold yavuze ko uruhande rw’ubuhuza rwiteguye korohereza abarwanyi ba FDLR bashaka gutaha mu Rwanda cyangwa se abashaka kurambika intwaro hasi bagatuzwa ahandi.
Yakomeje avuga ko ""Nta biganiro bikwiye kubaho by’uko FDLR yahabwa ijambo ikaganira na Leta y’u Rwanda, kubera uruhare ishinjwa muri Jenoside.”
Twagiramungu wari uyoboye Ihuriro ry’Amashyaka atavuga rumwe na Leta y’u Rwanda (CPC), yahise avuga ko biteguye gutabara FDLR, mu gihe Amerika yaramuka ihirahiye kuyirasa aho yanavugaga ko mu mezi atandatu ikibazo kizaba cyakemutse hatabayeho kuraswa.
Umwe mu bavugaga rumwe na Twagiramungu icyo gihe ni Laforge Fils Bazeye wari Umuvugizi wa FDLR, na we wavugaga ko nta muntu uzabakoraho, ubu ari i Mageragere.
Undi ni Mudacumura uherutse kwicwa, na we ubu ashobora kuba ari kubazwa imirimo yakoze ku Isi.
Tanzania ya Kikwete yari icyitso cya FDLR
Igitabo cyasohokeye mu Budage mu 2016 gishingiye ku nyandiko z’urubanza rwabereye i Stuttgart muri icyo gihugu rw’abari abayobozi ba FDLR, cyagaragaje byinshi kuri uyu mutwe wokamwe n’ikibi ndetse n’ubugambanyi bwa bimwe mu bihugu ufata nka Se wo muri batisimu.
Kigaragaza neza umubano wa FDLR n’umuyobozi wayo muri Kivu y’Amajyepfo, Col Hamada na Salama Kikwete, umugore w’uwahoze ari Perezida wa Tanzania.
Igitabo kivuga ko Hamada ari umwe mu ihuriro rya Faustin Twagiramungu, Théogène Rudasingwa, wahoze muri RNC ndetse n’abayobozi bakuru muri FDLR ari bo; Mudamucura, Byiringiro na Pacifique Ntawunguka ‘Omega’.
Ibiganiro by’iyi mitwe uko ari itatu byaberaga muri Tanzania kuko Hamada na Wilson Irategeka, uyobora CNRD yiyomoye kuri FDLR, bafite pasiporo z’iki gihugu, aba bakaba bahuje na Twagiramungu.
Uku kuba icyitso kwa Tanzania, kwatumye uwayiyoboraga Kikwete asaba u Rwanda ko rushyikirana na FDLR kugira ngo mu Burasizuba bwa Congo-Kinshasa haboneke umutekano.
Ibi byatewe utwatsi n’abayobozi bakuru b’u Rwanda bavuga ko ibiganiro na FDLR bidashoboka kandi bitazigera bibaho kuko ari inkoramaraso zasize zishe bunyamaswa inzirakarengane z’Abatutsi zisaga miliyoni imwe mu 1994.
Bwana @FTwagiramungu a.k.a rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.
— Kagabo Jacques (@kagabojacques) September 20, 2019
Ubu se koko bazabatabara baturutse he?
— Gatabazi JMV (@gatjmv) September 20, 2019
Nawe aziko hari nyirantatengwa aba ashaka ko mutibagirwako ahari nigeze kumva umusaza atubwira ngo ageze muri gvmt bamubajije icyo bafasha aho aturuka kihutirwa ati : mu Gatare haba ibisambo byinshi nimuhashyire gereza bizajya bifungirwamo. Nguko uko gereza ya Cyangugu yabonetse
— John (@Jo35972615) September 20, 2019
Hahahaha ubu kandi gari abumva uy'umusaza azabatabara koko!!!! Twagiramungu njye aransetsa narangiza ngakomeza ibyo narinibereyemo
— Gahamanyi Nathanaël (@GahamanyiNatha1) September 21, 2019
Kambanda Noel Reka na nuwo musaza. Waba udashinga ukabyina hahahahahah ndumusetse
— Eric U. Bitero (@UBitero) September 20, 2019
Ariko TWAGIRAMUNGU ubwo harubwo yigeze agira ikimunyura mu buzima bwe? Mwibarije, aretse gusaza yanduranije byamutwara iki! None se ko adatabara ategereje iki? Ubwo Mudacumura yazize urw'ikirago? Uyu musaza ibyo avuga biteye agahinda! Yararindagiye!
— Celestin (@neo3_1337) September 20, 2019
Uziko musetsa... Buriya yivugiraga ko azayitabara kuri facebook🤣
— Claude NIKOBISANZWE (@ClaudeNik) September 20, 2019
Bwana Tom, uwambwira aho mujya mutaramira ngo tukurabire(cheers) ...iyi ni imwe muri tweets zisobanutse cyane...Niko bigenda kurwana udafite cause n' intego, upfana ikiyiko
— BYUSA Aline (@Byusaa) September 20, 2019
Urashinyagura @TomNdahiro Udashinga arabyina.Arasukuma nk’urwondo none ngo najye mu ishyamba.Kiriya kigabo ni vuvuzela gusa
— J Kai (@vumbiu95) September 20, 2019
Nubaha abakambwe nka# FTwagiramungu.Ariko aho yageze akora za statements kuri media zose zishoboka,yifatanije noneho na Rusesabagina,jye narinzi ko yagiye keraaa I Rutshuru,ariho abarizwa. None, ngo ce! Muzumve akome!
— Marie G. (@Iyamarere) September 20, 2019
The FDLR was sanctioned by UNSC due to their Human rights violations. Their leaders too were placed on the sanctions list of the UNSC. Whoever, supports or associates with them should know that there are consequences.
— Bob Kayinamura (@BobKayinamura) September 20, 2019
Muzehe se ngo agiye gutabara!?Arasangayo ikiyiko gusa kuko ubanza cyarasigaye ku cyicaro cya #FDLR 😂
— Ingabire Egidie Bibio🇷🇼 (@EgidieBibio) September 20, 2019
Hhhhhhhhh intambara ya Twagiramungu se ko ariyamagambo, ubona ariyihe yindi yarwana koko? Aseme atachoka
— Bagabe Nshayija Steven (@steven_bagabe) September 20, 2019
@TomNdahiro unkoreye umuti.....ibyo ninko kumva Intare yashyize imbogo kuwakajwiga iyinigira hasi, noneho ingunzu cg umutereri uti Mbogo we, ihangane sha tuze tugukize iyo ntare 😂😂😁 ! Franchement urasetsa nkuko wabyivugiye @FTwagiramungu umaze gutsindwa amatora 2003 i Kigali
— Steve Rwakojo (@SRwakojo) September 20, 2019
Hhhh Uyu we aba Acyatsa, @TomNdahiro muvuze spooncomander nibaza ukuntu Lt General aphana ikiyiko biranyobera pe?? Menya yarariguhuta nkisupu,agakomeza yumva araza kubarasa asoje hahahahaaa nyamara nabasigaye nibatahe murwanda namahoro..
— Hamudun Kelly RUTAYISIRE (@HamKelly) September 20, 2019
Ko no kuvuga bitakimushobokera ubwo uriya musaza ngo ni @FTwagiramungu ubwo uwamuha AKA47,yayigendana iminota ingahe ra? Cg azajya yinywera igikoma ubundi avuge gusa
— Patrick Mbarushimana (@pmbarushimana) September 20, 2019
Mperutse kumva FTwagiramungu kuri rya kondera ryabo yisararanga, yishongora ngo na nyina wundi abyara umuhungu,ngo nabo bazafata umuheto.Ese iyo nda ibyara umuhungu yaba yarahirimye?😁
— Marie G. (@Iyamarere) September 20, 2019
Bwana @FTwagiramungu a.k.a rukokoma ko ingabo zigushizeho uracyakomeje urugamba? Nako ikomereze urwo kuvuga nirwo ushoboye naho abo washutse ngo uzabatabara ahubwo jya gukura ikiriyo.
— Kagabo Jacques (@kagabojacques) September 20, 2019
",https://m.igihe.com/politiki/amakuru/article/twagiramungu-yibukijwe-uko-yarebaga-fdlr-icyoroshye-none-ikaba-igeze,Politics
U Rwanda rushobora kwisubiraho ku cyifuzo cyo kuva muri ICGLR,"U Rwanda rushobora kwisubiraho ku cyifuzo rwari rwagaragaje cyo kwivana mu Nama Mpuzamahanga y’Akarere k’Ibiyaga Bigari (ICGLR) nyuma y’uko hagaragajwe ubushake buke bwo kugarura umutekano mu karere.
U Rwanda rushobora kwisubiraho ku cyifuzo rwari rwagaragaje cyo kwivana mu Nama Mpuzamahanga y’Akarere k’Ibiyaga Bigari (ICGLR) nyuma y’uko hagaragajwe ubushake buke bwo kugarura umutekano mu karere.
Muri Nzeri umwaka ushize Leta y’u Rwanda yatangaje ko iri gusuzuma niba ishobora kwivana muri ICGLR, nyuma y’uko uyu muryango unaniwe kurandura FDLR n’indi mitwe yitwaje intwaro ku butaka bwa Repubulika Iharanira Demokarasi ya Congo.
ICGLR yashyizweho mu 2006 nyuma y’ubusabe bw’imiryango mpuzamahanga irimo n’Umuryango w’Abibumbye, ihabwa inshingano zo guhuza, kugenzura no korohereza ishyirwa mu bikorwa ry’ibijyanye n’amahoro n’umutekano mu karere k’ibiyaga bigari.
Umunyamabanga wa Leta muri Minisiteri y’Ububanyi n’amahanga, Amb. Olivier Nduhungirehe yabwiye IGIHE ko bakiri mu biganiro kuri icyo kibazo, gusa agaragaza ko hari ubushake bw’ibihugu bigize umuryango mu kugarura umutekano mu karere.
Yagize ati “Iki kibazo kiracyari mu biganiro, cyane ukurikije ubushake bushya bwagaragajwe n’inama yahuje ibihugu bitatu i Kinshasa.”
Iyo nama yabaye muri Gicurasi uyu mwaka, yahurije hamwe Perezida Felix Tshisekedi wa RDC, Perezida Paul Kagame w’u Rwanda na João Lourenço wa Angola.
Muri iyo nama abakuru b’ibihugu bemeranyije ubufatanye mu kubaka umutekano mu karere, hibandwa ku kurandura imitwe yitwaje intwaro cyane cyane iboneka muri Repubulika Iharanira Demokarasi ya Congo.
Nduhungirehe yavuze ko bagiye gukomeza gukorana mu gushakira amahoro n’umutekano akarere.
Abajijwe niba bidasobanuye ko amahirwe menshi ari yo kuguma muri ICGLR, yagize ati “Yego, ICGLR yahawe inshingano n’itangazo ry’inama ya Kinshasa. Tugiye gukorera hamwe ku bibazo by’umutekano biri mu karere.”
Ibikorwa bya ICGLR ku Rwanda bikunze kugaragara iyo habayeho kurengera ku ngabo ziri ku mupaka w’u Rwanda na Congo aho itsinda rya ICGLR rishinzwe ubugenzuzi, EJVM ariryo ryitabazwa ngo rigaragaze uwarengereye undi.
ICGLR igizwe n’ibihugu 12 birimo Angola, Burundi, Centrafrique, Repubulika Iharanira Demokarasi ya Congo, Kenya, Uganda, u Rwanda, Sudani y’Epfo, Sudani, Congo Brazzaville, Tanzania na Zambia. Icyicaro cyayo kiri i Bujumbura mu Burundi.
",https://m.igihe.com/politiki/article/u-rwanda-rushobora-kwisubiraho-ku-cyifuza-cyo-kuva-muri-icglr,Politics
Sinzatuza umugabo wanjye adahawe ubutabera - Umupfakazi wa Hategikimana wishwe na CMI ya Uganda,"Nyirahabimana Annonciata wari umugore wa Silas Hategekimana witabye Imana ku wa Gatandatu nyuma y’iyicarubozo yakorewe n’Urwego rw’ubutasi rwa Gisirikare rwa Uganda, CMI, yavuze ko nubwo umugabo we atakiriho, atazigera atuza igihe atarahabwa ubutabera.
Nyirahabimana Annonciata wari umugore wa Silas Hategekimana witabye Imana ku wa Gatandatu nyuma y’iyicarubozo yakorewe n’Urwego rw’ubutasi rwa Gisirikare rwa Uganda, CMI, yavuze ko nubwo umugabo we atakiriho, atazigera atuza igihe atarahabwa ubutabera.
Hategekimana yagejejwe mu Rwanda nyuma y’amezi atatu we na bagenzi be 19 batotezwa na CMI mu murwa mukuru Kampala, bashinjwa kuba intasi z’u Rwanda. Bahageze ku wa 12 Kamena bacishijwe ku mupaka wa Kagitumba.
Nyirahabimana w’imyaka 45 yavuze ko umugabo we wapfuye nyuma y’iminsi mike ageze mu Rwanda, yishwe na CMI kuko raporo za muganga zagaragaje ko urupfu rwe ari ingaruka z’ibyo yakorewe.
Yagize ati “CMI yishe umugabo wanjye, ntabwo nshobora kugoheka kugeza abonye ubutabera n’ubwo atakiri kumwe natwe.”
Hategekimana yari umwe mu banyarwanda 20 bari bafunganywe bo mu itorero rya ADEPR muri Uganda. Umugore we yabwiye The New Times ko bagezwa ku mupaka wa Kagitumba, bari bafite ibikomere ku mutwe.
Hategikimana ageze mu Rwanda yatangiye kubabara mu gituza, ajyanwa ku Bitaro bya Kacyiru. Babonye ko uburwayi bwe bukomeye, abaganga bemeje ko yoherezwa mu Bitaro bya gisirikare bya Kanombe kugira ngo akorerwe irindi suzuma.
Umupfakazi wa Hategikimana yavuze ko umugabo we yari afite ikibazo cyo kubabara mu gituza, iburyo, ""ibintu atari yarigeze agira mu buzima bwe mu myaka yose namumenye.”
Ageze ku bitaro bya Kanombe, umuganga wamusuzumye yasabye ko anyuzwa mu cyuma ku ivuriro rya Legacy Clinics, gusa ku bw’amahirwe make yaje guhita apfa.
Isuzuma rikorerwa uwitabye Imana ryagaragaje ko Hategikimana “Yari afite imvune y’urubavu yo ku rwego rwa gatanu n’ikibazo cy’amaraso yari yarikusanyirije hagati y’igituza n’ibihaha (hemothorax) hamwe no kwangirika ibihaha. Yari afite kandi ikibazo cy’impyiko y’ibumoso yangiritse n’ibikomere mu nda.”
Raporo y’isuzuma yaasinyweho n’abaganga b’inzobere batanu, igaragaza ko urupfu rwa Hategekimana atari ‘urusanzwe’, ko rwatewe no gukubitwa cyane mu gituza no mu nda.
Hategikimana yasize umugore n’abana batatu barimo abakobwa babiri n’umuhungu umwe. Bashakanye mu 1998 babanza gutura mu karere ka Musanze.
Nyirahabimana yatangaje ko umugabo we yari umuntu mwiza wita ku muryango we kandi usenga. Mu gahinda kenshi yagize ati “Yari yariyeguriye gukorera itorero no kwita ku bana be, ubu dufite ikibazo cy’uburyo tuzabaho kuko nta nzu twagiraga.”
Yakomeje ati “Umugabo wanjye yashinjwe kuba intasi y’u Rwanda, iki ni ikinyoma gikomeye kuko icyo yakoraga Kampala byari ukwigisha ijambo ry’Imana no gukora ubumotari, ntabwo yigeze ajya mu bya politike, nta n’inyungu yari abifitemo.”
Mbere y’uko apfa, Hategekimana na bagenzi be barindwi bari barajyanye Leta ya Uganda mu rukiko rw’Umuryango wa Afurika y’Iburasirazuba basaba kurenganurwa ku iyicarubozo bakorewe. Yapfuye mbere y’uko ahabwa ubutabera.
Mu 2009 nibwo umuryango wa Hategikimana wageze muri Uganda, ndetse Nyirahabimana avuga ko baje no kubona ubwenegihugu bwa Uganda.
Yavuze ko ibintu byaje guhinduka muri Werurwe 2019 ubwo abantu bambaye imyenda ya gisirikare bashimutaga Hategikimana n’abandi bagenzi be bakoranaga muri ADEPR, bakorerwa iyicarubozo ryaje no kumuviramo urupfu.
",https://m.igihe.com/politiki/amakuru/article/sinzatuza-umugabo-wanjye-adahawe-ubutabera-umupfakazi-wa-hategikimana-wishwe-na,Politics
